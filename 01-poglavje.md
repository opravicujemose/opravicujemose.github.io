---
layout: default
title:  "Pa še tole, 1. poglavje"
number: "Iz Spotifya"
categories: epizode
permalink: /poglavje/
---

# Prvo poglavje

Kot pravi hišniški pomočnik na maximegalonski univerzi, ki se dostikrat mota pri vratih predavalnic, je vesolje staro šestnajst milijard let. Nad to domnevno resnico se zmrduje trop betelgeških bitniških pesnikov, ki trdijo, da so njihovi komolčniki iz krtovine še starejši (ra-ta-ta). Najmanj sedemnajst milijard, pravijo, kot stoji v njihovem izvodu zvitkov iz Bam-bum-Velikega poka. Najstniški čudežni otrok je nekoč pristal pri štirinajstih milijardah, izhajajoč iz zapletenega računa, v katerega je vstavil gostoto luninih kamnin in razdaljo med dvema dozorevajočima osebkoma ženskega spola na dogodkovnem obzorju. Eden manjših bogov z Asgarda je izmomljal, da je nekje nekaj prebral o pomembnejšem kozmičnem dogajanju pred osemnajstimi milijardami let, ampak kdo se še kaj meni za takšna oznanila z visokega mesta, vsaj ne od znane polomije o rojstvu bogov, znane tudi kot Thorgate. Kolikor milijard let je že odtlej, vsekakor so milijarde, in stari mož na obali je bil videti, kot da je na svojih prstih preštel vsaj enega teh tisoč milijonov. Koža je bila kot slonokoščen pergament, in če ste ga pogledali od strani, je spominjal na nekoliko drhtav veliki S. Mož se je spominjal, da je nekoč imel mačko, če se spominom da zaupati količkaj več kot drugim nevronskim kombinacijam prek bilijonov sinaps. Spominov se človek ne more dotakniti s prstom. Ne da se jih čutiti, kot je lahko čutil valove, ki so se po plaži pripodili do njegovih skrivljenih stopal. A kaj niso tudi fizični občutki samo električna sporočila iz možganov? Zakaj bi človek verjel njim? Ali je v tem Vesolju kaj tako zaupanja vrednega, da bi se ga človek oprijel kot havaliuškega vetrovnega ščita sredi metuljih neviht, razen havaliuškega vetrovnega ščita samega? Frdamani metulji, je pomislil mož. Brž ko so pogruntali tisto finto o zamahu s krili na drugi celini, že so se milijoni nepoboljšljivih lepidopterov začeli zbirati v hudodelske bande. To gotovo ne more biti res, je pomislil. Metulje nevihte? Ampak še več nevronov se je priglasilo prek še več sinaps, šepetajoč o teorijah neverjetnosti. Če smo uredili, da se nekaj nikoli ne bo zgodilo, potem bo ta reč odločno zavrgla možnost, da se ne bi zgodila tako hitro, kot se le da. Metulje nevihte. Samo stvar časa. Stari mož je mukoma odtrgal svojo pozornost od tega pojava, preden bi mu prišlo na misel še kaj katastrofičnega, lomasteč k svojemu uresničenju. Je kje sploh kaj zaupanja vrednega? Kaj tolažilnega? Zahajajoče sonce je ožarilo grebenčke valov, pobarvalo oblake, oluščilo srebro s palmovih listov in se pobliskavalo s porcelanastega čajnika na verandi. Ah, ja, je pomislil starec. Čaj. V središču negotovega in čisto mogoče prividnega vesolja nam še vedno preostane čaj. S svojo palico, ki je bila ostanek zavržene robotove noge, je začrtal v pesek dve naravni števili in gledal, kako so ju valovi izbrisali. Trenutek prej se je še videlo dvainštirideset, v naslednjem hipu pa ni bilo ničesar več. Mogoče številk sploh ni bilo in mogoče sploh nista bili pomembni. Bogve zakaj se je starec ob tem zahihital in po brežiču sključen odklamal do verande. Z glasnim škripanjem kosti in šibja se je spustil v pleten naslanjač, ki se je povsem skladal z okolico, in poklical svojega androida, naj mu prinese piškote. Android je prinesel Čajne bogate. Dobra izbira. Čez nekaj sekund je v zraku nad njim nenadoma oblebdela prikazen kovinske ptice in ravno toliko zmotila zapleteni postopek namakanja v čaj, da je starcu precejšen krajec piškota ušel na dno skodelice. »Oh, zaboga,« je zagodrnjal. »A sploh veš, koliko časa sem izpopolnjeval to tehniko? Pomakanje in sendviče. Kaj človeku sicer še preostane?« Ptica se ni zmenila. »Ptica, ki se ne zmeni,« je rekel starec tiho in užival v zvenu besed. Zaprl je pokvarjeno oko, ki ni delovalo prav, vse odkar je kot neroden deček padel z drevesa, in si ogledal prikazen. Ptica je lebdela v zraku, kovinsko perje se je škrlatno svetilo v sončnih žarkih, krila pa so gnala podse majhne zračne vrtince. »Baterija,« je rekla z glasom, ob katerem se je starec spomnil na igralca, ki ga je nekoč videl kot Othella v londonskem gledališču Globe. Neverjetno, kaj lahko človek izvleče iz zvena ene same besede. »Si rekla baterija?« je vprašal, samo da bi bil gotov. Utegnila bi biti tudi »laterija« ali celo »praterija«. Njegov sluh ni bil več kot nekdaj, zlasti pri uvodnih soglasnikih. »Baterija,« je ponovila ptica in na lepem je realnost počila in se razsula v drobne kosce kot razbito ogledalo. Plaža je izginila, valovi so zmrznili in s prasketom izpuhteli. Zadnja stvar, ki je izginila, so bili Čajni bogati. »Šment,« je zamrmral starec, ko so s konic njegovih prstov izginile še poslednje drobtine, in se zleknil na blazino v sobi širnega neba, ki ga je naenkrat obdala. Kmalu bo nekdo prišel, je bil prepričan. Iz temačnih votlin njegovih davnih spominov sta kot dva siva netopirja priplahutali imeni Ford in Prefect, v tesni zvezi z grozečo katastrofo. Kadarkoli se je imelo Vesolje sesuti, Ford Prefect ni bil prav daleč. On in tista njegova prekleta knjiga. Kako že? Oh, ja. Čopasti skovik po Paralaksiji. To ali pa nekaj zelo podobnega. Starec je natanko vedel, kaj bi rekel Ford Prefect. Poglej rajši z vesele strani, stari. Ti vsaj ni treba ležati na tleh pred buldožerjem, a? In ne mečejo naju skozi zračno zaporo vogonske ladje. Ta nebesna soba niti ni tako bedna, če prav pogledaš. Lahko bi bilo huje, dosti huje. »Saj še bo dosti huje,« je rekel starec z mračno gotovostjo. Po njegovih izkušnjah so se stvari vedno obrnile na huje, ob redkih priložnostih, ko je zares vse kazalo, da se obrača na bolje, pa je šlo le za dramatično predigro h kataklizmičnemu poslabšanju. Oh, ta nebesna soba je bila videti še kar nenevarna, a bogve kakšne grozote se skrivajo onkraj njenih valujočih zidov? Nobene ni, ki ne bi bila strašna, o tem je bil starec prepričan. Pobezal je s prstom v površino stene, ki se je rahlo vdala, spominjajoč na tapiokov puding, tako da se je skoraj nasmehnil, a se je spomnil, da je tapioko sovražil, odkar mu je nasilen vodja razreda v nižji šoli Eaton House z njo napolnil copate. »Blisters Smyth, ti usrana rit,« je zašepetal. Od prsta je v oblakih ostala kratkotrajna luknja in skoznjo je starec ujel pogled na dvovišinsko drsno okno, za njim pa … bi to lahko bil žarek smrti? Starec se je zbal, da je res to. Ves ta čas, je pomislil. Ves ta čas in nič se ni zgodilo. Ford Prefect je živel sanjsko življenje. Če sanje vključujejo apartma v enem od Han Wavelovih ultraluksuznih, naravno erodiranih uživaških letovišč s petimi zvezdicami, samimi nadorjakinjami, kjer so ure budnosti izpolnjene s količinami eksotičnih koktajlov, ki lahko vodijo do trajnih poškodb, ter v družbi eksotičnih dam različnih življenjskih oblik. In kar je še najboljše: Stroški za ves ta razvajalni in bržkone smrtno nevarni aranžma se poravnajo z njegovo kartico Dine-O-Charge brez limita, ki si jo je z nekaj ustvarjalnega hekerstva zagotovil ob svojem zadnjem obisku na upravi Štoparskega vodnika. Ko bi mlajšemu Fordu Prefectu dali prazen list z naročilom, naj lepo zložno sestavi kratek odstavek, v katerem bo zbral najbolj vroče želje za lastno prihodnost, bi v gornjem opisu nemara želel spremeniti eno samo besedico, prislov bržkone. Najbrž. Letovišča Han Wavela so tako obsceno razkošna, da je nastalo reklo, po katerem bi moški z Brequinde prodal svojo mater za noč v razvpitem vibrosalonu hotela Peščeni grad. To ni tako zelo šokantno, kot se sliši, kajti na Brequindi so roditelji splošno sprejemljiva valuta: primerno navlaženega sedemdesetletnika z dobrim zobovjem brez težav zamenjate za družinsko motokočijo srednjega razreda. Ford najbrž ne bi prodal nobenega svojih roditeljev za stroške bivanja v Peščenem gradu, imel pa je dvoglavega bratranca, s katerim je bilo pogosto več težav, kot je bil vreden. Vsako noč se je Ford odpeljal z dvigalom v svoj apartma na terasi, zarenčal na vrata, da so ga spustila noter, potem pa si je vzel čas, da se je zazrl v svoje podplute oči, preden se je vrgel na trebuh v bazen. Tole je bila zadnja noč, si je vsakič prisegel. Če ne, se mi bo zagotovo uprlo telo in se sesulo. Le kakšna bi bila njegova osmrtnica v Štoparskem vodniku? se je spraševal. Zagotovo kratka. Nekaj besed. Mogoče isti dve besedi, ki ju je pred tolikimi leti uporabil za opis Zemlje. Pretežno neškodljiv. Zemlja. A se ni z njo zgodilo nekaj žalostnega, nekaj, o čemer bi moral premišljevati? Zakaj so bile nekatere stvari take, da se jih je lahko spomnil, druge pa nič bolj jasne kot megličasto jutro na večno zamegljenih Mrčastih planjavah Nephologie? Večinoma je prav na tej cmerasti stopnji tretji grlorez iztisnil poslednjo kapljo zavesti iz Fordovih prenapojenih možganov, tako da se je še dvakrat zahihital, zavreščal kot petelin na rodeu in izvedel skoraj popoln skok na glavo v najbližjo nišo s sanitarijami. In vendar se je Ford vsako jutro, ko je dvignil glavo iz apartmajskega bazenčka (če je imel srečo), počutil kot čudežno prerojen. Nobenega mačka, hude sape, niti najmanjše počene žilice v eni ali drugi beločnici, ki bi pričala o pretiravanjih pretekle noči. »Ti si en frudi lump, Ford Prefect,« si je vedno znova rekel. »Si, ja.« Tule nekaj smrdi, je vztrajala njegova redko upoštevana podzavest. Smrdi? Po ribah? Zbogom in hvala za vse … Ni to nekaj o delfinih? Niso ribe, to je res, so pa del istega … življenjskega okolja. Premisli, tepec! Premisli! Doslej bi moral biti že stokrat mrtev. Pogoltnil si dovolj koktajlov, da bi lahko mariniral sebe pa še nekaj svojih vzporednih inačic. Kako da si sploh še živ? »Živ in frudi,« je odgovarjal Ford in si pri tem dostikrat pomežiknil v ogledalo, v katerem je z občudovanjem lahko ugotavljal, kako sijoči so njegovi rdeči lasje. Kako izrazite lične kosti. In po vsem videzu se mu je oblikovala brada. Prava izklesana brada. »Tule mi je dobro,« je povedal svoji sliki v ogledalu. »Vsi ti obkladki s fotopijavkami in obsevanja z lemingi v danki samo krepijo moj sistem. Mislim, da sem Fordu Prefectu dolžan še malo ostati.« In tako je tudi ostal. Na zadnji dan je Ford s svojo kreditno kartico plačal podvodno masažo. Maser je bil damogranski pom-pom ligenj z enajstimi lovkami in tisočerimi priseski, ki so obdelovali Fordov hrbet in mu očistili pore z zaporedji tapkalnih švrkov. Pom-pom lignji v glavnem gromozansko presegajo potrebne kvalifikacije za delo v lepotilnem zdravstvu, jih pa od raziskav za x-najsti doktorat zvabijo visoke plače, bazeni z bogatim planktonom in priložnost, da bi masirali lovca na talente iz zabavniške industrije, ki bi jim pomagal do prvega albuma. »Si kdaj tudi lovil talente, prijatelj?« je vprašal ligenj, četudi brez posebnega upanja v glasu. »Naka,« je odvrnil Ford, da so izpod njegove čelade iz pleksi stekla privreli grozdi mehurčkov in mu je obraz oranžno zažarel v prijetnem siju fosforescence s skal. »Sem pa nekoč imel par čevljev iz modrega semiša, kar tudi ni kar tako. Enega še vedno imam; drugi je potegnil bolj na lila, ker je ponaredek.« Ligenj je zobal mimoidoči plankton, zaradi česar je bil pogovor nekoliko nepovezan. »Ne vem, če … « »Če kaj?« »Saj še nisem končal.« »Samo govoriti si nehal.« »Nekaj se je poblisknilo. Sem mislil, da je kosilo.« »Ti ješ pobliske?« »Ne pobliskov kot takih.« »Dobro, kajti pobliski so mali bloski in so strupeni.« »Saj vem. Hotel sem samo reči … « »A so že spet pobliski?« »Natanko to. A si prepričan, da nisi lovec na talente ali vsaj agent?« »Nisem.« »Oh, za Zarkovo voljo,« je zaklel ligenj nekoliko neprofesionalno. »Dve leti že delam tu. Lovci na talente in agenti ti bodo mrgoleli mimo priseskov … so mi obljubljali. Pa nič. Niti enega ni. Enega samega klinca. Doštudiral sem višji kazu, razumeš.« Ford se ni mogel upreti ponujeni iztočnici. »Višji kazu? Kako visoko pa lahko študiraš kazu?« Ligenj je bil užaljen. »Precej visoko, če jih znaš igrati tisoč naenkrat. Igral sem v kvartetu. Si predstavljaš?« Ford je poskusil. Zaprl je oči, uživaje v hup-popih priseskov po hrbtu, ter si predstavljal štiri tisoč kazujev, ki se oglašajo v popolni podvodni harmoniji. Malo pozneje je ligenj ovil Forda s pol ducata lovk in ga nežno obrnil. Ford je odprl eno oko in prebral lignjevo značko. Jaz sem Barzu, je pisalo. Uporabi me, kot te je volja. Spodaj pa z manjšimi črkami. Alergičen sem na gumo. »No, Barzu. Kakšne stvari si pa igral?« Preden je odgovoril, je maser s svojimi lovkami pognal cel vrtinec drobnih tokov. »V glavnem stare komade. Priredbe. Si kdaj slišal za Vročečrnega Desiata?« To ime sem že slišal, je prešinilo Forda, ni pa si mogel priklicati spomina. Vsak dan so postale stvari malo bolj meglene. »Vročečrni Desiato? A ni bil nekaj časa mrtev?« Barzu je nagnil glavo in pomislil. Njegov kljun je obvisel napol odprt, ne meneč se za proge planktona, ki so pobliskavale mimo. »Ej, nič se ne sekiraj, če se ne moreš spomniti. Tudi sam imam nekaj težav s spominom. Same drobne stvari, koliko časa sem že tukaj, kaj je moj cilj v življenju, na katero nogo naj nataknem čevelj. Take stvari.« Ligenj ni odgovoril, njegove lovke so težko, kot stare vrvi, počivale na Fordovem trupu. Ford je upal, da Barzu ni na lepem izdihnil, in če je zares prešel na višjo energijsko raven, ali bodo priseski popustili ali pa se bodo zataknili v smrtnem srku? Prav nič si ni želel, da bi moral preostanek dopusta preživeti pod kirurškim nožem, s katerim bi mu odstranili lovke s telesa. Tedaj pa je Barzu zamežikal. »Hej, poba,« si je oddahnil Ford, da so se mehurčki v spiralah dvignili izpod čelade. »Lepo, da si nazaj. Za trenutek sem že mislil … « »Baterija,« je rekel ligenj z razločnim klikom kljuna na t-ju. »Baterija.« Tega sploh nisem opazil, je pomislil Ford. Ampak tale ligenj je videti čisto kot ptič. Potem se je podvodna špilja za masažo razblinila in Ford Prefect se je znašel v sobi iz samega modrega neba. V nasprotnem kotu je sedela znana postava. »Ah,« je rekel Ford in se spomnil. Vodnikova opomba: Spominjanje je v splošnem dvostopenjski proces in poteka v dvogovoru med zavestnim in podzavestnim delom možganov. Podzavest sproži dogajanje, s tem da prinese na dan ustrezen spominski podatek in sprosti v sistem odmerek samohvalnih endorfinov. Dobro ti to, reče zavest. Tale spomin mi je res prišel ob natanko pravem času, in nikakor se nisem mogla spomniti, kam sem ga vtaknila. To sva pa midve, reče podzavest, srečna, da je njen prispevek vsaj enkrat priznan, saj veš, da sva v tem skupaj. Potem pa zavest pregleda spomin, ki je obležal na vrhu prispele pošte in pošlje sporočilo dol v mišico zapiralko, naj se pripravi na najhujše. Le zakaj si me spomnila na to, se zavest jezi na podzavest. To je obupno. Grozno. Tega se nisem hotela spomniti. Le čemu, pri Zarku, pa misliš, da sem to potisnila v zadnji kot možganov? Tole je bilo zadnjikrat, da sem ti pomagala, zagodrnja podzavest in se umakne v svoje temnejše predele, kjer ima spravljene grde misli. Prav nič te ne potrebujem, si reče. Iz te robe, ki si jo zavrgla, si lahko sestavim drugo osebnost. In tako se iz drobcev otroškega nasilja, zanemarjanja, nizke samopodobe in predsodkov zaseje seme shizofrenije. Na srečo prebivalci Betelgeze nimajo prav dosti podzavesti, tako da se vse uredi. »Ah,« je ponovil Ford in hitro dodal, »drek.« Previdno je stopil prek nebesnega poda in se stresel od presenečenja, ko je njegova noga za trenutek pomrknila. Sploh nisem resničen, je ugotovil in njegovo večno razigrano počutje je za kratek čas uplahnilo, a si je dovolj hitro opomogel, kar pa se drugemu udeležencu srečanja še ni čisto posrečilo. »Poglej rajši z vesele plati, stari,« je zaklical Zemljanu. »Ti vsaj ni treba ležati na tleh pred buldožerjem, a? In ne mečejo naju skozi zračno zaporo vogonske ladje. Ta nebesna soba niti ni tako bedna, če prav pogledaš. Lahko bi bilo huje, dosti huje.« In tudi bo, prav v kratkem, če prav razumem, kaj se tu dogaja, je pomislil Ford, vendar je mnenje obdržal zase. Arthur je bil videti, kot da je za ta dan zvedel že dovolj slabih novic. Medplanetarna novinarka Trillian Astra je preživela nekaj živčnih trenutkov v sanitarijah za osebje, preden se je odpravila v dvorano na največji intervju svojega življenja. V svoji proslavljeni karieri se je s pomočjo prostetike za leto dni podtalno zaposlila kot vogonska uradnica v kopici Megabrantis. Levo stopalo ji je zmrznilo, ko so roparji rudnikov na Orionu Beta z ovnom vdrli v madranitni jašek, pred kratkim pa jo je napadel holistični ortodont, ker si je drznila postaviti vprašanje o učinkovitosti madrigalnega zaklinjanja za poravnavanje zob. Galaksija je poznala njeno ime. Na višku svoje kariere je bila strah in trepet pokvarjenih politikov, filmskih mogulov in nosečih samskih zvezdnic od Alfe Centauri do Viltvodla VI, zdaj pa se je prikazen strahu vgnezdila za njenim lastnim vratom. Galaktična predsednica Random Dent. Njena hči. Prenos v živo z univerze v Maximegalonu za več kot petstomilijardno publiko. Bila je živčna. Ne, še huje. Bila je trda od strahu. Trillian ni videla svoje hčere že vse od … Mojbog, je pomislila. Ne morem se natančno spomniti, kdaj sem zadnjikrat videla Random. Poskusila se je pomiriti z ustaljenim ritualom. »Za staro kokoš si videti kar dobro,« si je rekla v ogledalo. »A res tako misliš, ljubca?« je reklo ogledalo, očitno prav užaljeno ob tem, kar se je ponujalo njegovim senzorjem. »Če se ti tole zdi dobro, imaš nekam nizka merila.« Trillian se je naježila. »Kako si drzneš?! Ko bi bil videl, kar sem videla jaz. Ko bi bil prestal, kar sem prestala jaz, bi se najbrž strinjal, da sem videti še prekleto dobro.« Od globokih vzdihov so gelski zvočniki v okviru kar zavalovili. »Kar pozabi svojo zgodovinsko lekcijo, ljubca. Jaz ne vračunavam preteklosti, samo komentiram sedanje stanje. In v sedanjem stanju, če ti lahko povem, si videti kot Eccentrica Gallumbits v svojem tretjem ciklu: od stare flenče so takrat ostali samo še tekočine in plini. Na tvojem mestu bi si kupil dobro brisačo in kopalno obleko in … « Trillian je iztegnila roko in s pestjo treščila po gumbu, s katerim je ogledalu izključila glas. Le kdaj so začeli ogledalom vgrajevati osebnost? Spomnila se je časov, ko so imela samo zelo posebna vrata in nekateri izjemni androidi vgrajene PČO – prave človeške osebnosti – Sirijske kibernetične korporacije. Mogoče Trillian ni hotela slišati, kaj ji govori ogledalo, si je pa morala priznati, da ima prav. Res je videti stara. Pravzaprav starodavna. To je zato, ker sem res zarkno starodavna. Stara sto pet zemeljskih let. Kolikor je še ostalo od mene. Leta v službi novinarke po sub-eta so odjedala Tricio McMillan in prav kmalu je ostala samo še Trillian. To ni mišljeno samo v prispodobi; Trillian Astra je bila za svojo agencijo vedno pripravljena žrtvovati vse. Prijatelje, družino, dele telesa. Stopalo je zgubila na Beti Oriona med rudniškimi sovražnostmi; sedemdeset odstotkov povrhnjice ji je odžgal vzbuh plazme na fronti pri votlinah Game Karfraks, levo dlan in podlakt ji je zmečkala gosenica puščavskega vlačilca med dordeliškimi vojnami, desno oko pa ji je iztaknila zastavica na majhni ošpičeni palici med najstniškim lednim divjanjem VangoPango na Gagrakacki. Kar je torej ostalo od Tricie McMillan, so bili prvotni možgani (zdaj opremljeni s hranilno kopeljo), eno neustrezno oko, par blazinic (ena na licu, ena na zadnjici), izbor manjših kosti ter dva litra in pol človeške krvi. Preostali trije litri – tehnično gledano – sploh niso bili kri, ampak solze, zbrane v panju srebrnojezičnih hudičkov, majhnih sesalcev, ki živijo samo v hastromilskem sestavu. So žrtve neusmiljenega izkoriščanja, ker je uporaben prav sleherni delček njihovih telesc, od oležajenih srebrnih jezičkov pa do samih miselnih valov, ki se jih da zajeti z anteno in z njimi izboljšati sprejem video signala, če živite v globoki luknji. Isti filozofi, ki navajajo ribo babilonko za dokaz proti obstoju Boga, navajajo tudi nesrečne SJH kot dokaz za obstoj Satana. Njihov dokaz bi zmogel ovreči celo krompir, če bi spustili skozenj električni tok. Pa jim je tega kaj mar? Dušni doktorji se radi preklajo z besedami. Po ironiji usode se je Trillian znašla v Hastromilu, da je poročala z zborovanja za zaščito SJH. Pri tem jo je povozilo srebrnojezično vozilo iz protestne povorke, za dodatno ironijo prekrito s srebrnojezičnimi kožicami, višek ironije pa je bila srebrnojezična transfuzija, ki jo je dobila v majici z napisom Zaščitimo srebrne jezičke. V poročilih, ki jih je poslala Trillian sama, so pozneje povedali, da je vsa ta presežna ironija povzročila smrt enajstih empatov z zborovanja. Pravzaprav dvanajstih, če dodamo še tistega, ki je že prišel zamorjen. Trillian si je potapkala plastikožo na licu. Bila je gladka, le nekoliko preveč napeta. Tip, ki jo je odpustil z oddelka, ji je zagotovil, da se bo sprostila z rabo. Pa se nikoli ni. Ob slabih dneh si je Trillian predstavljala, da je videti kot lobanja v balonu. Eden od direktorjev mreže jo je nekoč opisal kot »vitko, temno humanoidko z dolgimi valovi črnih las in hecnim gumbom za nos ter smešno rjavimi očmi.« Nič več. Danes je bil eden njenih slabih dni. Random. Po toliko letih. Vsakič ko je pogledala v hčerine oči, je bilo, kot bi se zazrla v dva tolmuna lastne krivde. Trillian je plosnila z dlanjo po ogledalu. »Au! Hej!« se je oglasilo ogledalo kljub izključenemu tonu. Trillian se ni zmenila zanj. Morala se je zbrati. Nekdaj je bila najbolj spoštovana novinarka v Galaksiji in to ni bilo kar tako. Svojo krivdo bo potlačila v skrivališče globoko v želodcu in opravila svoj posel. Izpulila je ubeglo nitko iz svoje pričeske iz simu-las, vzravnala ramena in odkorakala v dvorano za intervju s hčerko, ki jo je bila spočela v orbitalni kliniki za plodnost blizu Barnardove zvezde. Trillian se je stresla ob spominu. Kot da jutranje slabosti ne bi bile že dovolj zoprne tudi brez zmanjšane težnosti. Random je imela vso pravico, da se je počutila zapuščeno. Za očeta je imela epruveto, njen domači planet, če ga je kdaj imela, je bil uničen v več dimenzijah; mati jo je gledala le kratek čas, potem pa se je z vso energijo vrgla nazaj v poklicno delo, ki jo je za dolga obdobja vodilo daleč zdoma. Nič čudnega, da je bila Random nekoliko ledena. Predsednica Random Dent je prekrižanih nog sedela v lebdeči jajčni pollupini sredi odra in si tiho brundala. »Kočniki so za ličniki, ti so za podočniki, ti pa za sekalci. Vsi zobje v zobovju, poravnajte se!« Zastor je bil še spuščen, vendar je skozi debelo tkanino lahko slišala hrumenje množice. Tkanina je bila žamet, ne holografski nadomestek. Strošek, ki ga je univerza godrnjaje prevzela, ker je Random vztrajala pri tej kaprici. Četudi predsednica nikakor ni bila proti napredku, je menila, da je v Galaksiji vendarle še prostor za tradicijo. Tiho se je namuznila, ko so na oder pripeljali njeno mater. Oddaljenemu opazovalcu bi bilo mogoče oprostiti, ko bi ju videl v zamenjanih vlogah, torej Trillian kot hčer predsednice, od blizu pa je bila resnica očitna. Po vsem Trillianinem obrazu je pustila svoje podpise lepotna kirurgija. Novinarki je korak nekoliko zastal, ko je zagledala hčer, a si je hitro opomogla. »Lepo ste videti, madam predsednica,« je rekla z značilnim novinarskim naglasom, ki je bil nekje med tistim z odseka ZZ9 in tistim z Asgarda. »Tako kot ti, mati,« je odgovorila Random. Trillian se je spustila v drugo sedežno lupino in pokukala v zapiske. »Predsednica Random Potovalka Dent. Še vedno uporabljaš toliko imen?« Random se je nasmehnila s spokojnostjo nekoga, ki že desetletja ne pozna napadov togote. »In ti Trillian Astra. Še vedno uporabljaš napačno ime?« Trillian se je napeto nasmehnila. Tole ne bo lahek intervju. »Pa zakaj to, Random? Najinih srečanj je bilo v zadnjih dvajsetih letih kvečjemu ducat. Zakaj zdaj, ko se moja poklicna pot zaključuje? Na tale največji intervju svojega življenja prihajam z lepotnih tekmovanj na Novem Betelu.« Random se je spet nasmehnila. Na obrazu, ki ga je zaznamovalo življenje na prostem, se je zarisala mreža rahlih gubic. Lasje s sledovi srebrnih nitk so bili togi od sonca in morske vode. »Saj vem, da je preteklo že veliko časa, mati. Preveč.« Pobožala je kosmato kepico, ki ji je ovijala vrat, in ta je tiho mevknila. Trillian je opazila ostre zobke in rep in pri srcu jo je stisnilo. »Slišala sem že za to reč. Tvoj stalni spremljevalec. Nekakšen mali gerbil, kajne? Srčkan.« »Še več kot srčkan gerbil, mati. Fertle je moj družabnik. Odiraček. Odrasel. Prava zakladnica znanja in vse prenaša telepatsko.« Potem je spustila bombo. Smrtno past. »Od včeraj sva poročena.« Trillian je začutila, da jo koža stiska še tesneje kot pred minuto. »Poročena sta?« »Seveda gre za duševno zvezo, očitno. Čeravno je Fertlu zelo všeč, kadar ga žgečkam po trebuščku.« Nikar se ne daj, si je rekla Trillian. Saj si profesionalka. »Ali te prav razumem? S … Fertlom si v telepatski zvezi?« »Seveda. Povezanost je bistvo družine. Še nisi slišala?« Na tej točki Trillian ni več mogla biti novinarka, preglasila jo je mati. »Nehaj s temi malimi maščevanji, mlada dama. O tvojem življenju govoriva. Si Random Dent, predsednica Galaksije. Združila si zemeljska plemena. Vodila si uradno svečanost prvega stika.« Trillian je planila na noge. »Sprožila si gospodarski prodor v vesolje. Pogajala si se za enake pravice za tuja bitja.« »Zdaj pa hočem še nekaj zase.« Trillian je v mislih zadavila Fertla, umišljenega le šest palcev proč od pravega. »Pa ne gerbila. Ne ravno zarknega gerbila. Kako mi bo gerbil dal vnuke?« »Ne marava otrok,« je prešerno povedala Random. »Potovati hočeva.« »Kaj pa govoriš? Saj je glodalec.« »On,« je poudarila Random, »je odiraček, kot dobro veš. In mislila sem, da boš med vsemi ravno ti razumela najino zvezo. Ti, silna Trillian Astra. Junakinja vseh ljudi, razen svoje hčere.« Trillian se je zazdelo, da zaznava žarek svetlobe v vsesplošnem mraku. »Čakaj malo. Kako? Kot da gre tu zame? Življenje si boš uničila samo zato, da bi prizadela mene? To je pa čudno zmeden zvarek, Random.« Random je poščegetala soproga, da se je zahihital. »Ne bodi smešna, mati. Želela sem si samo, da boš tukaj svojega zeta predstavila Galaksiji. To bo tvoj kronski novinarski dosežek, pa še povezalo nas bo kot družino.« Trillian je zdaj spregledala genialni milostni udarec, ki ji ga je namenila Random. Če bo razglasila to zvezo po vesoljni 3D-spektroviziji, se ji bodo vsi smejali. Če je ne bo, bo za vedno izgubila hčer, ki bo obenem iz tega izmolzla dovolj splošnega sočutja, da si bo zagotovila še en predsedniški mandat. Vsekakor bi zanjo glasovali vsi odirački in teh je na grilijone. Trillian je stresel krč. Poročena! »Pozabi, Random, ne bom ti delala reklame za tvojo zvezo. Brž ko bom tu gotova, bom poiskala tvojega očeta, pa naj se on pomeni s tabo.« Random se je stresla v smehu, da se je soprog prestrašil. »Arthurja? A si sploh predstavljaš, kaj vse bo napravil, samo da bi se izognil spopadu?« Premolknila je in nagnila glavo. »Fertle pravi, da moraš ti razglasiti to zvezo, mati, in tudi jaz mislim tako. Galaksija pričakuje veliko novico.« »Ni govora. Tako me že ne boš izkoriščala.« »Ja, ljubše ti je, da te po svoje obračajo agencije, robotko, kakršna si. Saj slišim do sem, kako ti brenčijo kolesca. In voham tvoja tiskana vezja. Je sploh ostalo še kaj pravega? Me lahko povežeš z mojo človeško materjo? Ali vsaj poveš, kje je pokopana njena hrbtenica.« Trillian si je skoraj oddahnila, ko se je pročelje vljudnosti razsulo. »Spelji se, Random.« Predsednica je pokimala. »Ja, Fertle, taka je. A zdaj razumeš, zakaj je tako težko priti do mene? Prek vseh pregrad, ki sem si jih morala postaviti v svoji glavi.« Trillian je skoraj kričala. »A zdaj se pa pogovarjaš s tem prekletim jo-jojem!« Fertle se je odzval. Vodnikova opomba: Čeprav odirački nimajo ušes, so izjemno občutljivi na tresljaje in lahko v izjemnih okoliščinah dejansko eksplodirajo. Thor, Asgardovec in nekdanji rokovski bog, je dosegel rekord za spontani vžig odiračkov, ko je prvič izvajal svojo novo melodijo »A bi rad eno s kladvom?« iz krilatega bojnega voza na orbiti okrog Delta Squornupine. Prejšnji rekord je imel medgalaktični bend Totalno razdejanje, ki je spustil zvočniško bombo v ognjeniški krater, v katerem so odirački organizirali festival statične elektrike. Fertlu se je kožušček naježil, odprl je drobni gobček, v katerem je bil zdaj viden kljun. »Baterija,« je rekel z glasom iz žic in krempljev. »Kaj?« je vprašala Trillian. »Sem mar slišala odiračka spregovoriti? To pa je novica.« »Baterija,« je ponovil Fertle, tokrat z nujo v glasu. Žametna zavesa se je počasi vzdignila, vendar onkraj nje ni bilo občinstva, le nebesna dvorana z dvema človeškima postavama. Random in Trillian sta obstali in zijali v očitni družinski podobnosti ne glede na vse operacije in vsadke. »Kaj pa je to?« je vprašala predsednica s povišanim glasom. »Mati? Kaj je to? Kje so moji novinarji?« »Samo brez panike,« je rekla Trillian, trudeč se, da se ji glas ne bi tresel. »Nekaj čudnega se tu dogaja.« »Nekaj se dogaja!« je zavreščala Random. »Je to vse? Po vseh letih novinarjenja znaš povedati samo nekaj se dogaja? To je poskus ugrabitve, za to gre. Nekam so naju premestili.« Trillian je poškilila proti človeškima postavama, ki sta se ji dozdevali vse bolj znani, kot bi ji z oči odpadale luske pozabe. »Ugrabitve? Po mojem že ne. Vsaj ne od teh dveh. Ta dva sta neškodljiva … pretežno.« Random je zavzela svojo najljubšo držo predsedniške moči: noge vkopane, roke prekrižane na prsih. »Vidva! Kaj sta napravila? Zahtevam, da povesta, kje smo.« Manjši moški je opazil novi prišlekinji: saj ni mogel drugače, ko pa je ena vpila nanj. »Mislim, da bi bilo bolj prav vprašati, kdaj smo, pa mogoče še, kdo nas je spravil sem, in nazadnje, a je kje voziček s pijačo?« Random se je ujezila. »Pa res, še voziček s pijačo. Le junači se, kolikor hočeš, mladi mož. Saj vem, da si tam notri prav tako prestrašen kot midve.« Mladi mož se je zasmejal. »Jaz sem z Betelgeze, Random. Mi tam notri nimamo nič.« Random je zgubila vse veselje za jezikav odgovor, ko je nenadoma prepoznala drugega moškega in jo je to treščilo kot torta presenečenja v obraz. »Oče? Očka? Oči?« »Odloči se že,« ji je predlagal Betelgezovec. »Tako se bo laže pogovarjati.« Trillian je odvihrala prek nebesne sobe hitreje kot kadarkoli v zadnjih letih. »No, da vidimo, kaj ima tvoj oče reči k tej poroki.« Random je bila naenkrat videti precej mlajša. »Oči!« je zatulila. »Oči! Moja butasta mati ne mara mojega soproga.« Očetovska postava je sklonila glavo in si zaželela čaja.
