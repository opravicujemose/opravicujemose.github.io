---
layout: default
title:  "Pa še tole, Vsa poglavja do konca"
number: "Iz Spotifya"
categories: epizode
permalink: /poglavje/
---

# Deseto poglavje

Med razumnimi bitji na Nanu se je razširila novica, da se bo pri Tyropolisu zgodilo hujše grozodejstvo in da bi se bilo verjetno najpametneje izogibati kraja, dokler se zemlja ne bo nehala tresti. Kar kajpak pomeni, da so se vsi nemudoma namerili proti ožganemu travniku na robu mesta, z izjemo Nicklesa Adara, nekdanjega župana New Yorka, ki je bil zaklenjen v ambulanti v Congu zaradi prisilnega razstrupljanja.

Putletinke so prispele med prvimi, in to po zaslugi občutljivih prvobitnih peres, s katerimi je njihov vodja, Perko St. Waring Speckle, vozil izposojen minibus. Perko je ustavil vozilo tako, da je zapeljal v jarek, nato pa je poslal dva iz svoje jate, da sta čuvala prostor pri ograji, medtem ko so se preostali razkropili, iščoč kapučino brez mlečnih dodatkov.

Naslednji so prišli osebni vaditelji, pridrveli so prek polja v rimski formaciji, ne oziraje se na popoldansko pripeko. Na koncu polja so se v džogingu pognali po cesti, vsak z biciklom na eni rami in s kozmetičarko na drugi.

»Ne bi rajši zajahali te zadeve?« je namignil Arthur postavnemu mlademu moškemu, ki se je umirjal poleg njega.

»Oh, kdaj boš odrasel,« je odsekal vaditelj in se prestavil drugam, Arthur pa je le zbegano gledal.

Thor se je razgibaval na ožganem travniku, postavljal se je v predpisane poze in se prepričal, ali ima golenčnike dobro pritegnjene. Bil je malo živčen. Če povemo po pravici, česar najbrž ne bi bili smeli, zlasti ne Zaphodu, je bil kar prestrašen. To je bil njegov prvi javni nastop po tistem, ko se je bil pojavil oni preklicani video, ki pa ga na srečo nihče od prisotnih ni videl. Za sedanje občinstvo je bil prvorazredni bog, ki se nikoli ni poskušal na rokerski zvezdniški sceni ali v filmih za odrasle. Tu je imel priložnost, da napravi dober vtis. Nekaj, na čemer bi lahko gradil naprej.

Če se danes dobro odrežem, je ugotavljal, bi mi to lahko močno pomagalo, da si pridobim nekdanji sloves. Res upam, da bo ta nesmrtnik dobro odigral svojo vlogo in ne bo prehitro umrl. Da bog ubija neboga, lahko učinkuje nekoliko nesimpatično, če ne paziš, kako se zadeva odvije.

Zbrala se je precejšnja množica in razpoloženje je bilo prav praznično. Mlajše putletinke so si pulile odmrla peresa, da so se kot majhni helikopterji vrtinčila k tlom, flotilja s kofeinom napojenih starejših ptic pa je preletavala prizorišče z umetelnimi lupingi in navideznimi strmoglavljanji.

Vaditelji so na obrobju osmojene trave postavili človeško piramido, dobrosrčne kozmetičarke pa so tolažile obupane prebivalke Tyropolisa in Conga, ki so že davno pozabile, kako se je treba naličiti.

»Ti moji lasje,« je javkala starejša dama. »Opihala sem jih s tistim vročim puhalnikom, pa vseeno niso hoteli spremeniti barve.«

»Pa nohti,« je povedala druga. »Kar naprej rastejo. Vsak dan je isto. Jasmin, pridi nazaj. Prosim, pridi nazaj.«

Kostanjček Brown se je zazankal v trikotnik srepih pogledov. Najprej se je zazrl v svoje obuvalo, nato v Buffa Orpingtona in nazadnje v visokega porjavelega moža v rdečih hlačkah in japonkah, s piščalko za klic na pomoč med zobmi.

Za glavo in ramena višji od vseh pa je stal bog groma.

Jaz lahko zedinim te smrtnike, je razmišljal Thor. En bog. Ena vera. Več ljudi ko bo verjelo vame, več bom lahko zaračunal. In stavim, da bi ena od teh punc znala splesti kitke v bradi. Komaj so se mu v glavi porodile te radostne misli, že je pridrla nazaj stara negotovost. Gotovo bo katastrofa. Ljudje od sub-eta me sovražijo. Ne glede na to, kako blago ubijem tega nesmrtnega tipa, oni bodo vse videli z negativne plati. Thor je skomignil z rameni. Najbolje, da si dam splesti nekaj kitk, me bo vsaj razvedrilo.

Na nasprotni strani ožganega kroga je stal Velepotež, lahke glave in celo rahlo omotičen. Končno je napočil trenutek, ko se bo lahko poslovil od te snovne sužnosti. Nekaj življenj dolge muke so skoraj pri koncu.

Mislim, da bi tale tip to zmogel opraviti, je razmišljal. Malo ga še spodbodem z nekaj izbranimi pripombami, pa me bo mahnil s tem svojim zabijačem za pilote.

Thor je bil zagotovo videti dorasel nalogi. Moč se je v valovih širila od njega, za vajo je metal strele v gručico krav prostovoljk, ki so predstavljale gibljive tarče.

Ta bo pravi. Čutim, da bo.

Vendar se je v radostnem pričakovanju Boverika Velepoteža skrival tudi trn bridkosti. Ženska z Zemlje, Trillian Astra, ga je spremenila.

Moja srčna črpalka deluje kot nora. Izgubil sem tek. Moje zanimanje za žaljenje ljudi je upadlo na ničlo. Skoraj tako je, kot bi me napadel virus, a jaz ne podlegam virusom.

Velepotež je vedel, kaj se je zgodilo. Temni prostor je ujel in ojačil drobec privlačnosti, dokler ga ni vsega zajel občutek zaljubljenosti.

Se je res zgodilo to? Ali ni mogoče, da bi tudi jaz imel enkrat srečo? Za spremembo.

Dvomljivo.

Zadevna dama je stala ob ograji in se prepirala s hčerko. Razen tega si zapomni, stari moj Boverik, če vzameš žensko, vzameš tudi njenega otroka.

In začuda ga to niti ni prehudo motilo.

Še vedno imam tisto cev, čeravno Trillian zadnjič ni bila prav navdušena nad to rešitvijo.

Velepotež je pomahal prek travnika in Trillian mu je pomahala nazaj.

Pomahal sem. Saj se niti ne spomnim, kdaj sem zadnjikrat komu pomahal.

Trillian je končala prepir tako, da je hčeri obrnila hrbet in odtopotala čez polje, da so njene visoke pete ob vsakem koraku zavrtale luknjico v tla.

»Ta punca,« je rekla in nežno sunila Velepoteža v podlaket. »Dobro ve, kako me spravi ob živce.«

»In kaj pravi zdaj?«

Trillian je bila bleda, le na licih sta bili dve jabolčno rdeči lisi. »Vse, kar ve, da nočem slišati.«

»To je samo temni prostor, ki govori iz nje. Minilo bo.«

»Ne verjamem. Random sovraži mene in vse, kar mi je pri srcu. Mislim, da bi sovražila celo Arthurja, če bi ga jaz kdaj ljubila.«

»Ga nisi nikoli?«

»Ne. Čutila sem samo, da se staram in njegovi mali plavalčki so bili edini, do katerih sem lahko prišla.«

»Razumem.«

»Že prej sem jo kdaj zapustila. Nisem hotela, a tako se je pač zgodilo. In zdaj me za to sovraži.«

»Oh, gotovo te ne sovraži.«

Trillian je ostro pokimala. »Pa me. Pravi, da sem jo onesrečila. In če sama ne more imeti soproga, zakaj bi ga jaz … «

Tu se je Trillian odločila, da bo obmolknila, pol stavka prepozno.

Velepotež je pokašljal od presenečenja, potem pa je moral še nekajkrat, da je to prikril.

»A sem te prestrašila?«

»Ne. Sploh ne. A smem privzeti, da si me omenjala kot možnega zakonskega kandidata?«

V Trillianinih očeh so se pokazale solze. »Ja, ampak to so samo besede. Tako dolgo si že sanjal o tem trenutku, jaz pa ti ne morem nuditi ničesar razen težav. To življenje živim za Random, tako sem ji obljubila. Ti se kar daj ubiti, ne oziraj se name.«

»Če takole poveš, se zdi sebično.«

Trillian si je otrla lica. »Ne, povsem te razumem. Grozno je bilo, kar si bil nesmrtnik v tej prelepi ladji. Da si moral piti pivo in žaliti ljudi, da ne omenjam, kako neverjetno čeden in očarljiv si. Gotovo je moral biti pravi pekel, si predstavljam.«

»Iz tvojih ust se sliši kot bleščeče življenje.«

»Mar ni bilo res? Spomnim se, da so te povezovali s številnimi zvezd­nicami.«

»To je bilo samo na fizični ravni. Te ženske mi niso nikoli nič pomenile.«

To je, zgodovinsko gledano, tretja najhujša stvar, ki jo lahko omenite samici poljubne vrste.

»Nič ti niso pomenile? Kako da ne?«

Velepotež je razširil roke. »Kako pa naj bi? Še med parjenjem so se starale.«

Ta je druga.

Trillian so zažarele oči. »Starale? Vsi se staramo, Boverik. Verjemi ali ne, tudi jaz se staram.«

Velepotež je spoznal, da njegov primanjkljaj v obvladovanju intim­nih stikov čudovito povečuje možnost, da bo v zelo bližnji prihodnosti umrl osamljen.

»Že mogoče, da se staraš,« je obupano poskusil, »ampak pred tabo je še precej let, preden boš prestara za razplod.«

In to je številka ena. Badabingo. Zelena zastavica v zeleni luknji.

Zaphod in Ford sta se ponovno sešla v metežu zapletenih betelgeških obrednih rokovanj, ki pa si jih nobeden ni zapomnil prek drugega podpazdušnega omaha.

Ford je iz svoje bisage pricopral nekaj zmajskih jajc in jima zmešal koktajla.

»Ljubim opero,« je rekel, ko se je učinek že malo polegel. »Tako dobro gre k pijači. Škoda, da nimava malo krvnega blata, da bi ga prigriznila.«

Zaphod je mlasknil. »Krvno blato. Kako daleč je to. A ti se ga spom­niš?«

»Ja, spomnim se.«

»Pa tista stvar s krivim repkom?«

»Uuu. To je bil od vraga frudi kotiček. Z menihi. Kdo je pa vedel?«

Sedla sta na zaplato šopaste trave, ki je nekako ušla Thorovim vajam s strelo, in opazovala putletinke, ki so jima švigale nad glavo.

»A misliš, da tudi jajca ležejo med letom?« je ugibal Zaphod. »To se mi zdi precej pišmeuhovsko.«

»Ti ptiči znesejo veliko jajc. To je samo način za omejevanje njihove rodnosti.«

Arthur je zakoračil čez travnik s trdnim namenom, da prekine njuno snidenje s pomembno informacijo, česar na Betelgezi večinoma ne marajo, ker jim utegne pokvariti razpoloženje.

Vodnikova opomba: Na Betelgezi so pripravljeni tudi popolnoma pozabiti na resničnost, zlasti če držijo v roki kozarec z alkoholno pijačo in še bolj zlasti če so v pijači te novotarske ledene kocke, ki hipnotično cingljajo, ob čemer se še tako neposredno grozeča katastrofa zdi nepomembna. Malo je znan primer kozmične ironije, da so praksibetelske združbe na Betelgezi VII ravno uživale v operi vidca Pantheoha Veliki padec Hrunga, ko se je padec Hrunga v resnici zgodil. Preživel je le oče Forda Prefecta, ker se je odsmukal iz družbe kolegov iz službe, da bi ujel boljši signal na svojem Štoparskem vodniku za nadaljevanko Poslednji behemot. Omenjeni Hrung ni imel kaj povedati o svojem padcu, razen tega, da se je odločil zapustiti izrazni ples in da mu je žal za nevšečnosti.

»Vogoni,« je rekel Arthur in z roko zamahnil v splošni smeri proti nebu. »Vogoni prihajajo.«

Zaphod se je zaradi Vogonov vznemiril toliko, kot bi se hroščati krvolok vznemiril zaradi krvoločnih hroščkov.

»Ne sekiraj se, opičnjak. Uživaj.«

»Da se ne bi sekiral?« je zajecljal Arthur. »A nisi videl, kaj so napravili z Zemljo? Se ne spomniš tistih smrtnih žarkov?«

Zaphodov nasmeh je bil tako blagomil, da bi si z njim prislužil pet let v ašovijskem zaporu.

Vodnikova opomba: Na ašovijski celini je vsakdo tako silno napet, da je bilo treba uvesti predpise tudi za obrazne gibe in glasovne modulacije. Dvajsetletni Klečeplazni obmejni spopad je sprožila privzdignjena obrv, za katero se je pozneje pokazalo, da je bila tako že opuljena, iz česar so nastala ašovijska rekla Pomisli, preden puliš, Neodgovorno puljenje lahko stane življenja in Če izpuliš eno, izpuli vse.

»Zemljo so uničili Grebulonci,« je rekel Zaphod. »Ne Vogoni. To je zapleteno, ne morem pričakovati, da boš razumel.«

»Zapleteno? V čem je zapleteno?«

»Zapleteno za opico. Ne za više razvita bitja.«

Arthur je pomigal s prsti. »Saj sem razvit. Poglej, imam palce.«

»Palce?« je prhnil Zaphod. »Če bi bilo to merilo evolucije, bi Galaksiji vladali termoli.«

»Termoli,« je rekel Ford. »Osem palcev – sijajni pri odpiranju kozarcev z marmelado, možganskih celic pa imajo toliko kot krvno blato.«

»A se spomniš tistega krvnega blata? Jaz sem dobil ječmenovega in mogoče česnovega.«

»Tako se je zdelo tudi meni. Ječmen, nespodbitno.«

Arthurjeve roke so se stresale, kot da bi igral na nevidno harmoniko.

»Vogoni! Halooo. Vogoni prihajajo.«

»Ja, saj veva,« je rekel Zaphod. »Ampak skočiti morajo še skozi precej zapognjen prostor, da pridejo sem. Po mojih računih jih ne bo še nekaj stoletij, če sploh pridejo.«

»Stoletij? Si prepričan?«

»Jasno. Pomiri se, Arthur.«

Ko Ford ne bi bil toliko popil, bi mu izraz po mojih računih iz ust prav te Zaphodove glave moral prižgati nekaj svarilnih lučk v divje mežikanje, toda sonce je toplo grelo, povsod naokoli so bila čedna dekleta in Ford si ni želel, da bi mu podoba slinastega Vogona v glavi pokvarila razpoloženje.

Arthur, nasprotno, še nikoli ni bil v dobrem razpoloženju, ki ga ne bi mogel sesuti.

»Kaj si tako razmehčan, Zaphod? Se ti ne zdi, da bi te moralo skrbeti?«

»Zakaj bi me moralo skrbeti? Thor je spet v obtoku in jaz bom vnovič lansiral njegovo kariero. Vse je tako sijajno, da se bom mogoče kar nastavil pod zmrzovalni žarek in ohranil svojo frudost za prihodnje rodove.«

»Kaj pa je potem z Debeloritkom?«

»Kakšnim Debeloritkom?«

»Velepotež ti je rekel Debeloritek, se spomniš? Saj zato se je pa vse skupaj sploh začelo.«

Zaphodu so se oči vrtele v jamicah, ko se je trudil priklicati spomin.

»Nak. Nič ne najdem. Debeloritek, praviš? Tega ni rekel.«

Navzlic vsem izkušnjam z Zaphodom je bil Arthur zaprepaden. »Ne spomniš se, Zaphod? Zakaj si pa potem sploh tukaj?«

Zaphod je potrepljal Arthurjevo ramo. »Živim za trenutek,« je rekel z glasom modreca, ki ga je hranil za posebne trenutke v življenju drugih ljudi. »Ne trudi se, da bi me razumel, bodi hvaležen, da ti je od čudenja osupli obraz ogrela avra Zaphoda Beeblebroxa.«

Arthurjev obraz ni bil videti prav nič osupel od čudenja. »Vseeno, Zaphod. Ampak rekel ti je debela rit, lahko mi verjameš.«

»Enkrat? Več kot enkrat?«

»Nekajkrat.«

Zaphod je poskočil na noge. »Prav. Čas je, da se zabava začne. A bi rekel, da je bilo več kot osemkrat?«

»Mogoče dvanajstkrat. Vsaj desetkrat.«

Zaphod je zakoračil čez požgano zemljo. »Thor. Thor, prijatelj stari. Čas je, da posnameva nov video.«

Moral bi bil kaditi, je pomislil Velepotež. Le čemu ne? Ves ta čas sem se trudil, da bi ostal v formi, zraven pa sem po vrsti najemal razne kretene, da bi me izbrisali. Če to ni protislovje, Boverik, prijatelj stari? Mogoče pa se v tebi skriva košček, ki hoče živeti.

Boverik si je podrgnil nos, ki ga je naenkrat začel srbeti, in razmišljal, da bi bilo lepo doživeti še razsvetljenje glede teh vprašanj, preden se s prebivalcem Aesira poda v boj na življenje in smrt.

Sam je stal na eni prečnici vžganega X, čakajoč da se bo Thor končno odtrgal od svojega menedžerja, skupinice pomembnih voditeljev, gručice vaditeljskih občudovalcev in dekleta, ki mu je očitno spletalo brado v kitke.

»Pridi že,« ga je poklical. »Nimam časa, da bi te čakal ves dan.«

»Kako da ne?« mu je z ograje zaklicala putletinka. »Sem mislila, da si nesmrten.«

Požela je glasen smeh, zato se je Velepotež odločil, da jo bo zatrl v kali.

Kadar imaš opravka z gobezdalom, se ga loti na osebni ravni, je bilo od nekdaj njegovo pravilo.

»Kaj pa imaš te madeže na repnih peresih, ptička? A slučajno močiš posteljo?«

Druge ptice so se tako glasno zasmejale, da so sprožile napad spontanega nesenja jajc, v poraženkinem pogledu pa je bilo toliko zlobe, da je Velepotežu odleglo ob misli, da bo v nekaj minutah mrtev.

Nazadnje je Thor le zaključil svoje predstartne opravke in se dvignil z Mjöllnirjeve glave, na kateri je čepel.

No, pa gremo. Saj je že čas.

Bog groma je bil velikanski primerek, vsaj štirikrat višji od Velepoteža, a vseeno ne počasen ali okoren. Gibal se je, kot da bi ga od zadaj nekaj zadrževalo in se bo pognal v akcijo, brž ko ta vez popusti.

Verjetno sem edina oseba tod naokoli, ki se ne boji tega tipa, je pomislil Velepotež, a se je takoj popravil: Verjetno sem edina oseba tod naokoli z izjemo Beeblebroxa, ki se ne boji tega tipa. Beeblebrox najbrž misli, da bi v takem spopadu zmagal.

Potem se je zgodilo nekaj smešnega. Z vsakim korakom, ki ga je Thor napravil prek ožgane zemlje, se je zdel nekoliko manjši.

To je od vročine, je pomislil Velepotež. Mora biti.

Pa ni bilo. Thor se je v resnici krčil, in ko je obstal na sečišču X, je bil tako majhen, da ga v večini zabaviščnih parkov ne bi spustili na vlakec smrti.

»Hej,« je vzkliknil. »Kaj pa je to?«

Velepotež je zamežikal. »Najbrž jaz. S tvoje točke gledanja.«

Thor se je potrepljal po svojem teleščku. »Oprosti za tole,« je rekel v zadregi. »To je Zaphodova zamisel. Če bi kar prikorakal semle in te treščil, kako bi bil videti? Kot nasilnež, kajpak. Na ta način pa sem, za vsako kamero, ki je namerjena na naju, videti kot ubijalec velikanov, kar je mnogo boljša vloga, pravi Zaphod, in on se spozna na medije.« Bog je nagubal čelo. »Se pa kdaj tudi zmoti.«

Velepotež je začutil mrščavico pričakovanja med ušesi. »In kako bova to opravila? Jaz pokleknem, si predstavljam, ti me pa mahneš?«

Thor je bil skoraj užaljen. »Kaj? Ne, ne. To ne gre. To bi bila usmrtitev. Tem ljudem morava napraviti šov. Pa ne samo tem ljudem, sčasoma se bo to razširilo po vsem omrežju sub-eta.«

»Sub-eta? Tega nikoli ne gledam.«

»Nikoli?«

»Ne. Sama krama. Meni potegnejo samo klasični filmi.«

»Kako lepo bi bilo, ko bi bili vsi kot ti, pa niso. V teh časih, v tem vesolju, se kariere porajajo in lomijo na sub-eta.«

»Ampak ti si bog, kaj ti bo kariera?«

Thor se je pogladil po svoji okitkani bradi, ki je imela, ne da bi se tega zavedal, vpletenih tudi nekaj korald. »To je dobro vprašanje, ampak odgovor že poznam, ker smo ga poiskali v terapevtski skupini po mojem zlomu. Ego nas bogov je bogovsko velik, zato potrebujemo veliko ljubezni, če hočemo ostati zdravi. Saj poznaš tiste bogove, ki hodijo naokrog, uničujejo posevke in praznijo reke? To so tisti, ki niso dovolj ljubljeni. Vse je v kroženju, razumeš. Nimaš pojma, v kakšno depresijo lahko zapade bog. V enem trenutku si ljubljen, takoj nato zaničevan; sam sem šel skozi to kolesje, le verjemi.«

Vodnikova opomba: Zvijačni Loki je nekoč uporabil svoj hipnotični čar za prepričevanje Aesirov, da se je sklenil poboljšati in da bo odprl ordinacijo za možgansko terapijo bogov. Spisek naročnikov se mu je naglo daljšal, ker so se božanstva iz olajšanja zgrnila k njegovim vratom v želji po analizi in da bi zvedeli, zakaj za hudiča jih tako močno privlačijo samorogi in podobno. Sam Thor se je dejansko začel počutiti mnogo bolje, na svojega brata se je že skoraj iskreno navezal, dokler ni odkril, da je Loki sklenil pogodbo z revijo VuuHuu in da je iz terapevtskih sestankov zlagal nadaljevanko. Da bi bila zadeva še hujša, so se Lokiju zdele Thorove ure nekoliko puste, pa jim je dodal obilo solz, plenice za slab mehur in obsedenost z Eccentrico Gallumbits.

Velepotež je zamišljeno pokimal v znak, da mu ni vseeno, v resnici pa je hotel samo pokimati.

»Krasno. Zdaj razumem vse skupaj. Kroženje. Točno. Kako zdaj, naj se greva rokoborbo?«

Thor se je ozrl čez ramo v bojazni, da bi kdo ugovarjal zaradi domenjenega spopada. »Najprej malo pogovora. Ti si ukradel mojo ladjo pa bla bla bla. Potem ti zamahneš za prvi udarec. Jaz se delam, kot da sem ranjen, mogoče malo šepam. In tako malo sem, malo tja. Potem pa BUMF po senceh in debela gospa bo končno zapela, prijatelj moj.«

»Katera debela gospa?«

»Oh, nič, nič. To sem pobral od Valkir.«

Velepotež je ošinil gledalce na obeh straneh. Trillian je imela solze po licih, ni pa napravila ničesar, da bi zaustavila spopad.

»Dobro, možiček. Jaz sem bil. Jaz sem ukradel tvojo ladjo.«

Thor je globoko zajel sapo, napel svoje majcene prsi in se trudil, da v scenariju, po katerem naj bi se ravnal, ne bi bil videti prestrašen. »Ti! Medzvezdno bojno ladjo, ki mi jo je podaril oče in ki sem jo imenoval po svoji ljubljeni kozi.«

Pri tem pa je oddajal misel Ta sod smrklja mi je bil zoprn, zato sem ga tudi prodal tistemu tipu v baru.

»Ja, jaz sem ti jo ukradel in bi ti jo še enkrat.«

»Ah, bi jo, kaj, ti zlobni velikan. Menda sem dobroten bog, ampak tudi jaz lahko odpuščam samo do določene mere.«

Zdaj pa dovolj te obupne minutonaže.

Minutonaža je bila beseda, ki jo je pobral, ko je pripravljal globalno žalitev za žajfniški planet Sončna stran, svet, ki je bil en sam televizijski studio z osemnajstimi satelitskimi sonci, da so lahko snemali v treh izmenah.

Lahko bi malo pospešili.

»Zdaj pa že nehaj s tem poprdevanjem, ti nesramni mali Viking. Tvoj očka te ne mara in tvoja mami se pretvarja, da si sin neke druge.«

Thor se je nehote skrčil še za palec. Tega ni bilo v scenariju.

»Kaj? Kaj si rekel?«

Velepotež je bil v svojem elementu. »Saj vsi vedo. Pijani Thor ti pravijo. Mar bi bil ostal pri točilni mizi.«

Nenadoma se je nad glavami prikazal majhen nevihtni oblak, ki je začel pljuvati bele strele.

»Mojo ladjo si ukradel, zlobni velikan,« je zamomljal Thor in pomislil: Joj, momljam. Bogovi ne bi smeli momljati. Katastrofa, za tole me bodo križali.

»Seveda. Reci, kar hočeš. In še nekaj, kar vsi vedo: mrziš smrtnike.«

»Pa jih ne … Kaj? To je bila ladja mojega očeta. A se spomniš bojne ladje?«

»Po tvojem so smrtniki bitja drugega razreda. Še škornja si ne bi obrisal s smrtnikom.«

Thor je zrasel, precej zrasel. »Ja, pa bi.«

»Škornje bi si obrisal s smrtnikom?«

Od gledalcev je bilo slišati nekaj buu-jev pa mogoče žvižg.

»Ja. Hočem reči ne. Ne vem, mogoče, če bi bili škornji zelo blatni.«

Velepotež se je potrkal po bradi. »In kaj je tisto, kar sem slišal o nekem videu … «

Dlje ni prišel, kajti Thor je bil nenadoma povsod nad njim, z Mjöllnirjem pripravljenim za udarec.

Le kaj je zdaj s to izmenjavo mnenj? se je začudil Velepotež, a že je kladivo treščilo na njegovo glavo s takšno hitrostjo, da ga niti ni bilo jasno videti, in slišalo se je, kot bi meteor treščil na polje ledu.

Zbogom, Trillian, je pomislil Velepotež, potem pa se je pogreznil v svoj grob petdeset čevljev globoko.

Thor se ni mogel odločiti glede svoje predstave. Njegov odzadnji zamah je bil na tv vedno sijajen, škoda je bilo le, da ga ni mogel nekoliko podaljšati. A kaj mu je preostalo? Zeleni tip je bil tik pred tem, da omeni video, številni gledalci bi pripombo pri priči odkliknili v brskalnik, in preden bi trenil, bi se vsi preklikali do stare spletne strani.

Hotel se je obrniti k Zaphodu, da bi videl reakcijo svojega menedžerja, ko je iz globine petdesetih čevljev pod seboj ujel šibko misel. Ta je bila bodisi

Park pisem britev

ali pa

Zark. Nisem mrtev.

Zaphod je zažvižgal prvi takt stare betelgeške mornarske pesmi »Blinko v Bejboksu«, ki govori o prigodah bodičastega mehkužca v ujetništvu.

»Kaj praviš, Ford? Je naredil dovolj?«

Ford mu je odžvižgal drugi takt. »Kaj pa vem. Nikoli nisem čutil, da bi šlo za grožnjo. Nobene drame ni bilo.«

»Imaš prav. Prehitro je bilo konec.« Zaphod se je ozrl okoli sebe. »Bogve, ali je še kje kak kandidat za pod kladivo?«

Thor je v lahnem drncu pritekel čez polje. »Kaj misliš? Krasen odzadnji zamah, ne? Sem pa izgubil živce, zelenec me je spravil v slabo voljo. Ne skrbi, Zaphod, naslednjič bo v redu.«

»Naslednjič?«

»Ja, naslednjič. Zelenec ni mrtev.«

»Kaj? A si prepričan?«

»Ja, sem. Zdajle leze iz tiste luknje in premleva grde misli.«

»Koliko si mu pa dal?«

»Kaj vem, kakšnih petdeset odstotkov, nekaj takega.«

Zaphod je zažvižgal še nekaj not iz »Blinka.« »Petdeset? Res? Je že kdaj kdo preživel toliko?«

»Nihče, ki nima sedeža pri dolgi mizi.«

Zaphod je namignil svojemu varovancu, naj se malo skrči. »Povej, Thor, čisto odkrito, a lahko pokončaš Velepoteža? A zmoreš to?«

Thor je počepnil. »Zaph, s petinsedemdesetimi odstotki lahko pospravim ves ta planet.« Nekajkrat si je raztegnil svoj ramenski sklep. »Mogoče ne bi bilo slabo, da umakneš gledalce nekoliko nazaj.«

Velepotež se je z enim komolcem pririnil iz razpoke v zemlji.

Obleko imam uničeno, je pomislil. In ta veliki opičjak mi ni napravil niti praske v koži.

Trillian je bila zlomljena. Udarec kladiva je razklal njeno dušo, ki nikoli več ne bo kot prej.

En dan sva bila skupaj in to je bil najpomembnejši dan v mojem življenju.

Ali je ravnala pravilno, se je spraševala. Ali se lahko vsaj pretvarja pred seboj, da je izbrala pravo možnost?

Poleg nje je Random čepela na ograji in se vneto delala, da ne opazi materine žrtve.

»Hmmm,« je na lepem zagodrnjala. »Lump je še živ. Saj sem vedela.«

Trillian Astra je omedlela, šele tretjič v življenju.

Velikanska stožčasta ladja iz bele zlitine je prodrla skozi meglico, njen nekoč gladki trup je bil zaznamovan od dveh stoletij trkov z vesoljskim drobirjem. Samo desetina od osemsto tripogonskih raket je še delovala, sistem za življenjske funkcije je moštvu komaj še dal dihati. Zaloga sveže hrane je bila do kraja izčrpana in že mesece so pili le reciklirano vodo.

Moštvo je bilo izmučeno in prestradano. Morala je bila na dnu; nihče ni nikoli poznal drugega doma razen te orjaške ladje, na katero jih je vezala pogodba do zaključka misije.

Kapitan, nekdaj krepak možak zajetnega života, je bil zdaj samo še strašilo, vendar je med svojimi ljudmi veljal za junaka. Iz njegovih oči je žarel zelen ogenj, kadar so bile dnevne naloge dobro opravljene, in globoko rdeč, če je opazil zanemarjanje dolžnosti ali če je častnik grdo ravnal s svojimi možmi. Zato ga je moštvo imelo rado in bi mu sledilo tudi v pekel, če bi bilo treba.

Ime mu je bilo Eddon Cho in to je bil dan, ko bi lahko dokončal nalogo, ki mu jo je bil zaupal oče, in mogoče ujel še nekaj življenja po svoji volji.

»Navigator, povej mi še enkrat,« je zaklical prek mostička mlademu Vishnalu Li Senzu, ki je bil pri sedemnajstih že odličen pilot.

»Prispeli smo, kapitan. Nobenega dvoma ni. Orbita je malo čudna, ampak zrak se da dihati.«

Cho je prikimal. Hvalabogu da je bilo tako, kajti ko bodo enkrat pristali, ne bodo nikdar več poleteli.

»Dobro, spravi nas dol. Pazljivo s kompenzatorjem, in če ti ostane kakšna iskrica moči, jo pošlji Preskuševalcu.«

Li Senz je debelo pogoltnil. »Preskuševalcu? Moj bog! A ste prepričani, kapitan?«

»Prepričan sem,« je mrko odgovoril Eddon Cho. »Samo en poskus imamo. Zdaj pa nas spravi dol.«

Li Senz si je preganil členke, potem pa je ovil prste okoli ročnega upravljalnika.

»Naj nas varuje Nezlomljiva gotovost,« je rekel.

Več kot dvatisoč duš po vsej ladji je ponovilo njegovo priprošnjo.

Na Nanovem površju se je množica čutila nekoliko opeharjena.

Perko St. Waring Speckle je po nekaj skodelicah kave in potem, ko se mu je v krilih nabralo dovolj nestrpninske kisline, pokazal novo in ne povsem privlačno plat svoje osebnosti.

»A to je to?« je zavpil. »A je to ves šov? Beeeda! Žaloooba.«

Tudi Hillman Hunter ni bil pretirano navdušen.

»No ja, saj je bil dober udarec, ta odzadnji zamah, ampak oni sirarski tip je že spet tu. Kaj mi to pomaga?«

Buffu Orpingtonu so tekle solze po licih. »Zdaj bo opravil, kot je treba. Malo počakajte, pa boste videli. Thor se je samo ogreval, to je. Da bi izpilil akcijo.«

»Naj si jo hitro izpili, če ne, se bomo vsi klanjali velikemu Siru.«

Pogovori so zastali, kot bi jih kdo odrezal, ko se je pokazalo skoraj sto vrtečih se obročev svetlobe, ki so se počasi spuščali skozi ozračje. Obroči so se postopoma pokazali kot pogonski motorji gargantovske ladje, ki se je počasi spuščala k tlom in odmetavala sloje toplotnega ščita. Nekaj motorjev se je zaiskrilo in končalo v plamenih, tako da se je ladja spuščala v nepravilnih sunkih, dokler ni nazadnje pristala v bližnjem jezeru in ga povrela v megličast mrtvaški prt.

»Ooooh,« je rekel Ford Prefect. »Srhljivo.«

Za nekaj trenutkov je zavladala skoraj popolna tišina, potem pa se je iz zračne zapore na trebuhu čudne ladje iztegnila vitka robotska roka, oskrbovana s celim šopom kablov. Mežikajoče tipalo na koncu roke se je naglo usmerilo proti množici in pri tem spretno obšlo krave, ki so upale na prihod mesojedca.

Dlje in dlje se je pomikala roka, iztegujoč členek za členkom iz ladijskega trebuha. Šla je čez Velepoteževo glavo, med Thorovima nogama in se izognila Zaphodu, ki se je poskusil vreči nanjo. Nazadnje se je ustavila pred Random.

»Random Dent?« je vprašala s pravim robotskim glasom, še iz časov, ko so bili roboti pravi roboti in niso imeli lastnih osebnosti.

Random se ni ganila. »Eem … ja, najbrž.«

Nad tipalom sonde se je odprla majhna jamica. »Pljunite, prosim.«

Random je spustila mehurček sline v jamico, tam pa ga je takoj prežarčila baterija laserjev. Čez nekaj trenutkov je zamežikala zelena lučka.

»Istost potrjena. Tule je vaša pošiljka in hvala, ker ste nakupovali z uBidom.«

Iz robotske roke se je Random v nastavljene dlani spustila majhna ovojnica.

»Hvala,« je rekla z drobnim, krivde polnim glaskom.

»Uživajte v svojem nakupu,« je rekla sonda. »In če imate kakšno pritožbo, jo, prosim, napišite na grčast kos lesa in si ga zabijte v svoj slušni kanal.«

Sonda se je zavihtela nazaj k ladji. »Misija končana,« je oznanila. »Ta je bil zadnji.«

Iz notranjosti gigantske ladje se je zaslišalo pridušeno vzklikanje, nato pa se je ogrodje povesilo in začelo prav počasi razpadati.

* * *

Random je bila še mlada in njena pljuča so bila polna temne snovi, zato je, ne da bi premislila o vseh možnih posledicah, raztrgala ovojnico in ob ograji stekla do mesta, kjer je Thor potrpežljivo prenašal mali spodbudni govor Hillmana Hunterja.

»Natakni tele na svoje kladivo,« je prekinila nanitskega vodjo.

Bog groma se je namrščil. »Zdelo se mi je, kot da sem nekaj slišal. Nekakšne kvik kvik kvivik.«

»Tu spodaj!« je zavpila Random.

Thor se je sklonil in položil komolce na kolena. »Lej no. Punčka. Pri bogovih, a si fenica? Podpis bi rada, kajne? Ponavadi ne obiskujem šol, lahko pa bi napravil izjemo.«

Random je zapravila trenutek za jezico, potem pa: »Poslušaj, ti vremenar. Raziskovala sem nesmrtnike na sub-eta in iz tisočev zadetkov nisem našla niti ene klinično preskušene in potrjene metode, kako jih ubiješ.«

Zaphod se je namuznil. »Ampak to je Thor, punčka. Njega ne moreš preskušati in potrjevati. On je veliki, tako velik, kot sam hoče.«

»Hmm, no prav. Ampak obveljal bo za butca vseh časov, če pred to množico ne bo mogel ubiti zelenega tipa.«

»To se ne bo zgodilo,« je rekel Thor, ne prav prepričljivo.

»Ne bo se zgodilo, če natakneš tele na glavo svojega kladiva.«

»Nič ne bom dal na kladivo, punca. Mjöllnir ostane čist.«

Random je spregovorila čisto počasi, da bi bog groma le zapopadel. »Mi je pa le uspelo izvrtati teorijo nekega malo znanega raziskovalca na nekem neuglednem svetu, ki pravi, da je nesmrtnika mogoče ubiti le s predmetom, ki je izšel iz istega pretvorbenega dogodka.«

Temu je lahko sledil celo Zaphod. »In s čim se je preobrazil Velepotež?«

»Padel je v protonski pospeševalnik, ko je poskušal iz njega izvleči dve gumici. Gumici, ki sem ju kupila po uBidu od visokega svečenika v Velepoteževem Templju.«

Thor je iztegnil palec in kazalec.

»Le zakaj ne bi nataknil teh gumic na svoje kladivo?« je rekel.

Boverik Velepotež, Neskončno Ovečeni, se je čutil nekoliko lahkega v glavi, in ta občutek mu je bil v veselje, ker ga je spominjal na čase, ko je bil še smrtnik. Izvlekel se je iz razpoke v zemlji in sopihajoč obležal med šopi trave, medtem ko je uBidova ladja za njim razpadala na kose.

Še ena zagonetka, je pomislil. Za danes res ne morem reči, da ni bilo zanimivo.

Ko je tako ležal iztegnjen v prahu in kot običajno razmišljal o sebi in svoji ne prav verjetni smrti, je opazil še nekoga.

Trillian.

In to je bil trenutek, ko je Velepotež zagotovo spoznal, da je zaljubljen, kajti v tem trenutku je prenehal razmišljati o tem, kako je povezan s Trillian, ampak je začel misliti na Trillian samo.

A je ranjena? Kaj se je zgodilo?

Otresel se je omotice in skočil na noge.

»Že grem!« ji je zaklical in se spustil v tek. »Že grem.«

Potem se je čez Velepotežev obraz spustila senca. Nekaj goratega mu je zakrilo pogled na Trillian.

»Čas za velikega,« je rekel Thor in se sklonil, da se je glava v Velepoteževem vidnem polju prikazala čudaško obrnjena naokrog.

Le kako mu ostane čelada na glavi? se je začudil Velepotež.

Potem ga je Mjöllnir zadel s tako morilsko silo, da ga je poslal naravnost v stratosfero.

Arthur je bil zatopljen v pogovor s putletinko, ko je videl, da se je Trillian zvrnila.

»Ne,« je rekel. »Igra se imenuje kriket. Viket pa je sestavljen iz prečk in stebričkov … Oh, sveta nebesa.«

»Daj no,« je rekel ptič. »To je čisto zmedeno. In če človek steče, a se temu reče tek?«

Vendar oh, sveta nebesa ni bil namenjen ptiču; bil je nehoten vzdih, ko je Trillian na drugi strani omedlela. Arthur je spustil sojin jogurt, ki ga je bil ravno z užitkom jedel, in se pognal naokrog ob ograji do mesta, kjer je Trillian negibno obležala.

To je grdo, se je jezil. Njena lastna hči, njena lastna hči jo zdaj zapušča. Kaj se je zgodilo z Random? Tega otroka bi bilo treba vzeti v roke.

Zadnji stavek je bilo pogosto slišati v Dentovi družini, ko je Arthur odraščal. Njegov oče ga je razglašal ob sleherni priložnosti, če je Ar­thur tudi le malenkostno prestopil mejo sprejemljivega vedenja. Zadevno jemanje v roke je v splošnem pomenilo strog nagovor, v katerem so bili redno omenjeni druga svetovna vojna, vrtna uta, zbiranje znamk in trmasto zavihana zgornja ustnica. Na koncu vsakega pogovora je smel mladi Arthur srkniti iz očetove žepne zaloge žganja, da bi »mu začele rasti dlake na prsih«; in tako je, kadarkoli se je spomnil očetovih vzgojnih nagovorov, po vrsti začutil žalost, potem veselje, zaspanost in nazadnje glavobol.

Arthur je pokleknil k Trillian in ji nerodno podprl glavo s komolčnim zgibom.

»No, no,« je rekel. »Če me slišiš, Trillian, ti hočem samo povedati, da si videti prav sijajna. Vem, da se dame kar naprej grizejo glede tega, kako so videti, v prometni nesreči na primer ali kaj takega.«

Tolažiti ženske ni bila nikoli ena močnejših plati Arthurja Denta. Če bi bilo kdaj razpisano delovno mesto tolažnik, Arthur nikoli ne bi prišel prek prvega intervjuja, posebno če bi bil vključen tudi praktični preskus.

Vodnikova opomba: V preteklih treh desetletjih realnega časa je Zemljan Arthur Dent s svojo neprekosljivo sposobnostjo, izreči pravo stvar ob nepravem času, napravil svoje življenje neskončno bolj bedno, kot bi po pravici moralo biti. Ko je Jasona Kingsleya, Arthurjevega najboljšega prijatelja na univerzi, ljubezen njegovega življenja Stacey Hempton po treh letih dala na čevelj, ga je Artur tolažil, da mu ne bo treba biti dolgo sam, saj se lahkih punc, kakršna je Stacey, tare v vsakem disku. Ko je Arthurjevo irsko teto Maedhbhdhb (izgovori: Hilda) do smrti poškodoval gargojl, ki se je odlomil s cerkvene strehe, ji je Arthur zašepetal v uho: No, teti, te pa vsaj ne bodo spravile v grob tvoje cigarete. Arthurja po netaktnosti preseže le Galaktični predsednik Zaphod Beeblebrox, ki je PeeBee Anjayu, želatinastemu kralju Tresograda, za rojstni dan poslal prepasico iz leopardje kože.

Arthur je dregnil Trillian s prstom v lice.

»Trillian,« je poklical potihoma, a z nujo v glasu. »Daj. Zbudi se.« Nič ni odgovorila, pa si je poskušal obuditi navodila iz tečaja iz prve pomoči, ki ga je moral opraviti za sprejem na BBC. Edino, česar se je še spomnil, je bila menjava filtra v avtomatu za kavo, ki je trajala skoraj celo popoldne, ampak ali ni bil tudi nekakšen prikaz s plastično lutko?

Dihanje usta-na-usta?

Arthur ni imel pojma, ali je to, česar se je okorno lotil, zares pravi postopek, vendar ga je vseeno nekoliko osrečilo že to, da ima opraviti z nekakšnim postopkom.

Trillianino glavo je položil na zaplato mehke trave in se nagnil nadnjo.

»Zatisniti ji moraš nos in ji poriniti glavo navzad,« se je oglasilo izza rame. Bil je ptič, s katerim se je prej pogovarjal.

Tega ptiča sem srečal v mestu, je pomislil Arthur in zadržal živčen smeh.

S palcem je razmaknil Trillianine ustnice in globoko zajel sapo.

Živčen sem. Čemu sem tako živčen?

»Dajmo, človek. Daj že, no!«

Ta ptič je res vsiljiv.

Arthur se je malo zamajal, potem pa se je pognal v postopek. Ustnice so se jima sklenile in Arthur je s palcema zamašil še stik na kotičkih, potem pa je vpihnil. Sprva ni bilo nikakršnega odziva: Arthurju se je zdelo, kot da piha v predor. Potem mu je Trillian ovila roke okrog vratu in ga strastno poljubila.

Kaj? Od kod pa to? Še pred letom bi bil to sanjski poljub.

Arthur se je potegnil nazaj in videl, da so Trillianine oči odprte in polne solz.

»Arthur … Mislila sem … «

In Arthur je takoj razumel. »Velepotež, kajne? Ljubiš ga.«

Pred davnim časom bi se Arthurju ob tem spoznanju sesul svet, ko bi sploh imel svet, ki bi se ga dalo sesuti: zdaj pa je bilo v njem le globoko sočutje do Trillian, ki ji je bilo usojeno izgubiti ljubezen, kakor je bil on izgubil svojo.

»Ja, ljubim ga,« je rekla Trillian in prikimala, s čimer si je spustila po licih dva potočka solz. »V temnem prostoru se je zgodilo nekaj, kar je pospešilo zaljubljanje … Kje pa je?«

Arthur se je ozrl po ožganem travniku ravno o pravem času, da je ujel Velepotežev vzlet v stratosfero.

In ker se je dobro zavedal svoje rekordne netaktnosti, je poskusil reči kaj bolj nedoločnega. »Oh … Tod okoli nekje. Ti si tu odpočij. Ga grem iskat.«

Random je gledala, kako je Velepotež šinil v nebo, vendar je ta pogled ni napolnil z občutkom zmagoslavja, kot je verjela, da jo bo. V resnici se je čisto po malem začela zavedati, da tudi sama nosi nekaj malega krivde za njuno medsebojno trenje. Vendar jo je ta občutek hitro minil in preplavilo jo je zmagoslavje.

Tako je prav, ti zeleni frik. Kar odfrči v posmrtnost.

Drobceni glasek: Le kako si mogla? Zeleni frik? Borila si se za enakopravnost vseh ras v Galaksiji. Kako malo je treba, da se olušči lak s tvojih prepričanj.

Molči, je pomislila Random. Saj nisi zaresna. Nikoli te zares ni bilo in sploh je zeleni frik poljubil mojo mamo.

Velepotež pa je letel gor in še gor, krileč z rokami, dokler ni izginil iz vida.

In to se ti zgodi, če vtakneš Random Dent v cev.

Pred njo se je pojavil Arthur s prekrižanima rokama. S telesno govorico je kričal, To mi ni všeč.

»Kaj si napravila, Random?«

Tudi Random je prekrižala roke. »Nič. O čem pa govoriš?«

»Thoru si nekaj dala, videl sem te. In potem je kar na lepem premagal Velepoteža. Zato te še enkrat vprašam: Kaj si napravila?«

Random se ni pustila tako hitro. »In jaz ti bom spet odgovorila: Nič nisem napravila.«

»Kaj je bilo, Random? A hočeš kaznovati svojo mater, je to?«

»Ne.«

»Zakaj ji to delaš? Ali ne vidiš, da je zaljubljena v tega Velepoteža? Lahko da ti to ni všeč, ampak tako je.«

»Imaš prav, ni mi všeč.«

»A zato pomagaš Thoru?«

Random je stala kot iz kamna. »Jaz sem tu na drugi strani. Kako naj bi mu pomagala?«

Arthur je poskusil še z druge strani. »A nisi bila tudi sama zaljubljena, Random? Se ne spomniš več, kako je to?«

Random je odskočila, kot bi dobila klofuto, in roka ji je sama od sebe segla pod vrat, kjer je imel gnezdo njen ljubljeni Fertle.

»Ja, spomnim se ljubezni. Ampak moje ljubezni ni več, zakaj bi potlej ona morala biti srečna?«

»Vse to počneš, ker te je Trillian zapustila?«

»Ja, zapustila me je, ampak mi je kljub temu uspelo. Po vseh tistih suženjskih letih v pisarni sem se z lastnimi močmi povzpela. In sem se.«

Arthur je zgrabil hčer za ramo in se ji zagledal globoko v oči, skozi vse resonance temnega prostora do krhke, čustvene deklice čisto spodaj.

»Nič nisi z lastnimi močmi. Nobenega garanja v pisarni ni bilo. In Trillian te ni zapustila za cela desetletja, za teden dni te je pustila pri očetu, ko je imela službeno pot. To je vse, kar je naredila. Nič hujšega. Ti si bila tista, ki nas je vse pripeljala na Zemljo in ti sama si si ustvarila tisto grenko življenje. Vse je prišlo od tebe, Random. Zato pa že prenehaj s to grozno sebičnostjo in mi povej, kako lahko rešimo tega ubogega človeka.«

To je bil kar dober poduk. Random je uvidela, da je podcenila svojega očeta.

»Ampak … «

»Nobenega ampak!« Arthur je grmel kot pravi oče. »Kar lepo mi povej, mlada dama.«

Nenadoma se je temna megla razkadila in Random je sprevidela resnico svojega početja. Čustva so preplavila mlado srce in priznala je krivdo, ko je mlasknila z jezikom in zavila z očmi, kar je več, kot bi smeli pričakovati od večine mladostnikov.

»Pomiri se, Arthur. Ni ti treba tako dramatizirati. No ja, mogoče sem res dala Thoru tisti dve gumici, na kateri je Velepotež alergičen. Najbrž. Je to zate, Arthur, dovolj spovedi ali pa moram pasti na kolena in prositi odpuščanja?«

Arthur je bil kar ponosen na svoj izbruh očetovske moči. »Ti, mlada dama,« je rekel, »me lahko kličeš ati. Še vsaj deset let.«

Ves poln občutka uspešnosti je Arthur moško zakoračil proti sredini ožganega X, kjer je Zaphod masiral Thoru rame.

»Strašno dolgo že nisem nikogar zares mahnil,« je govoril Thor. »Moral bi vaditi, saj vem, ampak lenoba zmeraj zmaga. Je bil pa lep zamah v loku, na počasnem posnetku bi se moralo krasno videti.«

»A je mrtev?«

Thor je nastavil uho proti nebu. »Nak. Slišim ga, kako kašlja. Je pa poškodovan, grdo ranjen. Zagotovo nič več možak, kot je bil. Še en udarec bi ga moral pospraviti.«

Ford je prispel v središče ob istem času kot Arthur.

»Hej, pobje, a veste, da tole sploh ni več zabavno.«

Thor je zavzdihnil. »Ja, jaz sem tudi že premišljeval. Če bi imeli vsaj spopad ali kaj takega, junaški boj, ne pa da tukaj jaz, veliki tip, mlatim malega tipa.«

Arthur je prekrižal roke in očetovsko pogledal Zaphoda. »To je res in zato se mora ta reč pri priči nehati.«

Zaphod mu je vrnil pogled. »A zdaj se gremo gledalne igre? Kdo dlje ne mežikne?«

»Ne, Zaphod, to ni igra. Vidva sta imela svoj hec. Zdaj pa se mora to nehati.«

»Tudi sam bi bil čisto za to,« je rekel Zaphod. »Bi, častna, ampak od tega boja zavisi še marsikaj. Cela Thorova kariera, mojih petnajst odstotkov. Bojim se, da Velepotež mora iti.«

»In ne pozabi debele riti.«

Arthur je bil zgrožen. »Ford! Kaj pa ti je bilo tega treba?«

»Ojej. Najbrž nisem bil v pomoč, kaj?«

Arthur je bil kar nekoliko oplašen, ko se je znašel v senci Thorove bavtare, vendar ni popustil.

»Stvar je v tem, Zaphod. Gospod Thor. Stvar je v tem, da je Velepotež prirasel Trillian k srcu, pravzaprav še več kot prirasel. In kakšen oče njene hčere bi bil, če ne bi poskusil posredovati zanj?«

Thor se je namrščil. »Zakaj si mi tako medlo znan? Navadno mi stvari niso medlo znane – ali jih poznam ali pa ne.«

Arthurjeve noge so poskušale prevzeti nadzor in jo ucvreti, kakor še ni bil tekel vse od takrat, ko je hotel ustaviti mamo, da ne bi listala po njegovem zvežčiču z nalepkami iz BBC-jeve otroške nanizanke Modri Peter.

»Sva se že pogovarjala. Na leteči zabavi. Ko si poskušal pobrati mojo prijateljico.«

»Pobrati? Kako naj bi jo pobral?«

»Saj veš, kako je tisto, ko pobereš nekaj s tal?«

»Ja.«

»No, ne tako.«

Thor se je počohal po čelu, kot bi še vedno čutil mačka. »Zdaj razumem. Na tisti zabavi sem zapravil toliko možganskih celic, da bi z njimi lahko poganjal imperialno vlado celo stoletje.«

S pogledom je ošinil nebo. »Se že vrača.«

»Na vso moč si se potrudil, Zemljan, in moram ti čestitati,« je odsekal Zaphod. »Zdaj pa se pospravi, da se bo lahko potrudil še moj varovanec.«

»Ne morem se pospraviti, Zaphod,« je zatrmoglavil Arthur. »Nikoli več ne bi mogel pogledati Trillian v oči. In tudi ti ne boš mogel več zatisniti očesa, če zdaj izpelješ to zadevo do konca.«

»Moja vest bo čista.«

»Saj me ne skrbi za tvojo vest.«

Zaphod se je namrščil. »In za kaj naj bi me skrbelo? Daj, reci že, človek. Saj veš, da ne znam brati med vrsticami.«

»Na tvojem mestu bi me skrbelo, da me bo našla Trillian in mi zapičila sulico med lopatici.«

Zaphod se je stresel. »Oooh. Ta bi pa res, kaj? Kar vidim.« S pogledom je pokazal proti Hillmanu Hunterju med gledalci. »Temu tipu sem obljubil, da gremo do smrtnega konca. On je z Zemlje in saj veš, kakšni ljudje so tam. Ena sama krvoločnost jih je.«

»To sploh ni res, Zaphod. Nismo krvoločne pošasti.«

Zaphod je prhnil. »Da ne? Kako pa potem, da ste si razstrelili cel planet?«

»Saj si ga nismo mi! Vi ste ga. Vi tujci!«

»No, zdaj smo pa prišli do konca. Do konca tvojih razlogov.«

»Mojih razlogov? Ti si tisti, ki je pripravljen ubiti nekoga samo zato, ker ti je rekel debela rit.«

Zaphod je prebledel. »Kaj da je rekel?«

Arthur se je obrnil k Thorovemu kolenu. »In ti si pripravljen ubiti nekoga, samo da dobiš službo?«

»Nima smisla, da se pogovarjaš z mano,« je rekel Thor in se pocukal za kitke v bradi. »Jaz nimam nobenega spoštovanja do življenja smrtnikov. Kar se mene tiče, štejete vi ljudje toliko kot mravlje. Pa ne tiste grozne velike mutantske mravlje, ampak one čisto navadne. Če sem odkrit, me daleč preveč skrbi moj ponovni vstop v kariero, da bi se sekiral zaradi posameznega življenja.«

»In razen tega v resnici ne gre za umor,« je rekel Zaphod z glasom, ki je bil tako poln samega sebe, da bi začele poskakovati vse ektoplazemske krogle v detektorju samesebosti. »On hoče, da ga ubijemo.«

»Nič več,« je rekel Arthur.

»Res? Si prepričan?«

Thor je stopil korak nazaj. »Pa ga vprašajmo.«

Velepotež je priletel na tla s tako silo, da je nesmrtnost skočila iz njega kot duh in zapustila razbitega smrtnika obležati v plitvi jami na tleh.

»Au,« je rekel. »To je … Au … Ima kdo kakšno tableto?«

Ford je iz bisage izvlekel brisačo. »Posesaj jo na tem vogalu,« je rekel. »Ta modra proga bi morala vsaj malo olajšati bolečine.«

Thor je potežkal Mjölnir. »Kakšne zadnje besede?«

Velepotež je izpljunil brisačo. »Naš dogovor ne velja več. Moram živeti.«

»Aha, no, ste slišali,« je rekel Arthur. »Hoče živeti. Ne moreš ga kar ubiti.«

Thor se je namuznil, kar je bilo slišati, kot bi si zelo velik medved očistil grlo, potem ko je po njem spravil nekaj dobro rejenih mož.

»Da ne morem? Kdo pravi, da ne morem? Ti?«

Na lepem se je pojavila Trillian, prerinila se je med moške in poklek­nila ob robu Velepoteževega udarnega kraterja.

»Ne. Jaz to pravim, ti ogromna pošast. Rada imam tega moža, tujca, ali karkoli že je, in ne boš mi ga vzel.«

Thor je bil dovolj bister, da je sprevidel medijsko podobo samega sebe, ko prek nemočne ženske ubije ranjenega moškega.

»Pri Zarku, Zaph,« je zarenčal. »Tule sva padla na mino. Pa tako močno sem upal.«

Zaphod je zaškripal z zobmi. Nekje mora biti vsaj majhna zmaga kot izhod iz tega položaja. »Dobro, potem pa se vsaj odreci Siru.«

Velepotež je zakašljal in zastokal. »Brez problema. Sira sploh ne maram.«

Vzel bom, kar se pač da vzeti, si je mislil Zaphod. Obrnil se je k množici in po pridigarsko vzdignil roke.

»Velepotež je premagan,« je oznanil. »Odrekel se je Siru in sprejel Thora za boga.«

Hillman Hunter je sunil s pestjo v zrak, Buff Orpington pa se je pognal v gručo tiromantov in osuval vse po vrsti.

Zaphod si je pri priči oddahnil. Dobro. Zmeda. V množičnih nemirih sem se vedno dobro znašel. V resnici sem predstavnik Kaosa, je pomislil. In Nereda. Ta dva boga sta najboljši pevski duet po tistih treh pom-pom lignjih. Mogoče bi jih moral najeti za spremljavo Thoru.

Trillian je poljubila Velepoteža na obrv in mu obrisala žarečo modro kri z ust.

»A boš ostal pri meni?«

Velepotež se je nasmehnil, a za hudo ceno. »Kolikor dolgo bom mogel. To kladivo mi je gladko izbilo nesmrtnost. Čisto mogoče nimam nič več kot pol normalne življenjske dobe pred sabo.«

»Kolikor že bo,« je rekla Trillian in pomignila očetu svojega otroka, naj pomaga spraviti hčerinega očima iz udarne jame.

Random je vse to opazovala od ograje, ne še čisto pripravljena na družinske objeme.

A je to temna snov? je ugibala. Ali sem to jaz?

To vprašanje jo je zaskrbelo samo za trenutek, kmalu ga je izrinila misel, da bi se na račun nastalega položaja dalo izsiliti kaj resno dobrega od Arthurja.

Arthurja. Zagotovo ne očka. Mogoče pa ata.

Potem ko sta se Trillian in Velepotež poslovila od nekaterih, je Thor nekdanjega nesmrtnika na veliko veselje ladijskega računalnika odnesel nazaj k Tanngrísnirju.

»Hej, Thor. A se me še spomniš? Zelo sem te pogrešala.«

»Ne zamerita zaradi računalnika,« je pohlevno rekel Thor napol mrtvemu človeku v naročju in mladi dami, ki se je oklepala polmrt­večeve roke. »Ata je programiral ladjo tako, da naj bi me oboževala, in zaklenil program s svojim čarovnim očesom, da ga nisem mogel izbrisati. To je bil glavni razlog, da sem se znebil te škatle. Sploh pa, kaj mi bo ladja? Saj imam Mjöllnir.«

»Tukaj zraven sem,« je rekel računalnik. »Dobro te slišim, bejbi. Ampak ti odpuščam.«

»V redu,« je rekel Thor in jadrno odložil Velepoteža na posteljo, ki se je dvignila iz tal, da bi ga sprejela. »Naj ostane teden dni v plazemski postelji, pa bi moral biti spet kakor prej.«

»Kakor prej?« je zahropel Velepotež. »A si prepričana, Trillian, da bi to rada?«

»Se bom že znašla,« je posmrknila Trillian.

»Sijajno,« je rekel Thor, ki ga je naenkrat popadla klavstrofobija. »Zdaj vaju tu puščam sama. Moram na banket, videti je, da je nekdo naložil na žar cele kupe govedine. Vidva se pa dobro imejta.«

»Ne!« je zajavkala ladja. »Ne zapuščaj me!«

»Moram iti,« je rekel bog groma in se pognal iz ladje.

»Neeee,« je tarnal računalnik. »Neee. Ne že spet.«

Trillian je koristno izrabila svoj doktorat iz astrofizike in svoje iz­kušnje z Zlatega srca ter naglo pognala Tanngrísnir v stratosfero.

Velepotež se je svojem kokonu zdravilne plazme že počutil nekoliko bolje.

»Kam pa greva?« je vprašal.

Odgovor je bil preprost. »Nekam skupaj.«

Velepotež se je zasmejal, čeprav ni bilo čisto poceni. »To je prav romantično. A si zmeraj taka?«

»Bova ugotovila, če si za to?« je odgovorila Trillian. »Saj imava ves čas tega sveta.«

»No, to ni čisto res, ampak kolikor ga imava, je dragocen.«

Trillian je zakolobarila z očmi. »Ojej, toliko sladkobe že težko prenašam.«

»Jaz tudi,« je rekel Velepotež. »A greva nekam in koga užaliva?«

»Sem se že bala, da ne boš nikoli vprašal.«

»A si že kdaj bila na Lebdečih črvinah pri Strykovem Lykombdanskem Tsingu?«

»Ne. Kakšna bitja pa živijo tam?«

»Sami kreteni. Totalne riti.«

Trillian je pognala iskalni program na Galakt-o-vidu. »No, kaj pa potem še čakava?«

Odkliknila je žarečo točko na zaslonu in Tanngrísnir se je zlila v eno z nočnim nebom.

# Enajsto poglavje

VOGONSKA HIPERPROSTORSKA BIROKRIŽARKA
IZVRŠENA NALOGA

Hiperprostor se je odhrknil in izpljunil vogonsko birokrižarko v čisto zaplato satenastega prostora 0,01 parseka zunaj Nanove termosfere. V ladji Izvršena naloga je tri tisoč članov birokratskih sil poskakalo iz svojih hiperzibalnikov, gladeč si odtise varnostnih pasov s trebuhov.

Prostetnik Jeltz je bil prvi na svojem mestu in si odganjal zoprno omotico od nadomestne evolucije s tolčenjem po gumbih in tuljenjem na svoje bolj mlahave podrejene.

»Proč z lenobo, vi nekoristni repovrti,« je priganjal. »Pokažite malo krumpsti. Delamo po uri in to je atomska ura, ki ne spusti nobene sekunde.«

Posadka je godrnjala krumpst in stokajoč zasedla svoja mesta, vsak je mlahavo preusmerjal svojo jezo na planet pod seboj.

»Hiperprostor je en sam dopust,« je rekel Jeltz. »To ni kraj, kjer bi človek živel. Zato pozabite na njegovo lažno udobje.«

Udobja, lažnega ali nelažnega, na krovu Izvršene naloge ni bilo prav dosti. Mehka oprava vsakršne vrste je bila prepovedana, ker bi moštvu krhala ostrino. Od Vogona brez jezljive ostrine pa je toliko koristi kot od pupalice pri zbijanju bartljev.

Vodnikova opomba: Starejši konstant si je nekoč v posmeh pravilom dal v krajca vstaviti čedni blazinici. Na žalost se je v džungelskem mestu na Rhiis Bhuurohs okužil z mikroskopskim zajedalcem, ki se prenaša po zraku, in ta ga je živega požrl, najprej penasto gumo in potem vse ostalo. Zajedalec je onesposobil šest palub vogonske križarke, preden ga je uničila hrana iz ladijske kuhinje.

Jeltz je ravno na silo razklenil čeljusti, da bi zatulil, kje je Mown, pa je s kotičkom očesa opazil, da mali konstant že poskakuje ob njegovem komolcu.

Grrrmmmm, je pomislil (Vogoni godrnjajo celo v razmišljanju). Ta poba se premika presneto hitro za enega od nas. A je to dobro ali slabo?

Ta zadeva, je sklenil, gre na kupček pod razmisliti pozneje. Prednost ima iztrebljenje Zemljanov. Jeltz si je nabral kar precejšnjo vrečo gorčine za to vesoljsko vrsto in je svoj hiperprostorski trans porabil za sestavljanje presežnih scenarijev. Tokrat ne bo nobenih preživelih.

»Tokrat ne bo nobenih preživelih,« je zagotovil Mownu, če bi fant slučajno pomislil, da očku manjka krumpsti.

»Badabingo,« je rekel konstant Mown.

Jeltz se je namrščil, četudi so ob obilici mesnatih gub na čelu le člani ožje družine lahko razbrali čustveno stanje. »Kaj si rekel?«

»Badabingo. Tak izraz. Menda izvira iz Blagulona Kapa.«

»Izraz!« je zažgolel Jeltz celo oktavo nad svojim običajnim obsegom. »Tu ne uporabljamo izrazov!«

Mown se je naglo pomaknil dva koraka nazaj, vendar se ni spotaknil.

»Seveda ne. Hvala, da si me pokaral, oč … prostetnik. Srečen sem, da imam tak zgled.«

Jeltz se je omehčal, a je strogo nadaljeval. »Izrazi, torej v splošnem gesla, so sprejemljivi le v pesniških ali posmehljivih povezavah. Ko sem na primer izstrelil torpeda na ekoplanet Foliavintus, sem rekel, Ne pozabite reciklirati električnih naprav.«

»Skrajno diabolično, prostetnik.«

Tako vabljivo je šibko razumevanje Vogonov za tančine humorja, da je Jeltz razlagal še naprej. »To je bilo smešno zaradi hudobnega obrata, kajti Ne pozabite reciklirati električnih naprav je bila nekakšna vladna molitvica na Foliavintusu.

»Oh, razumem.«

»In za povrhu: ko so bile te eksplozivne električne naprave uporabljene, jih ni bilo več mogoče reciklirati. V resnici tam nikoli več niso reciklirali električnih naprav.«

»Bada … Zelo čedno.«

»Pa še več.« Jeltz je pogoltnil žolč, ki se mu je nabral v licih. »Na zelo neposreden način so moji torpedi v resnici reciklirali ves planet. A vidiš?«

Mownova polt je postala smaragdno bleda. »Ja, razumem na vseh ravneh.«

Jeltz je poskusno pomigal z glavo in z veseljem ugotovil, da se je hiper-blaženost že popolnoma razblinila.

»Tuhtajte grenke misli,« je po ozvočenju svetoval svojemu moštvu. »Poiščite si cilj sovraštva in prav kmalu boste spet normalni. Lahko vam priporočim Zemljane na planetiču tu spodaj. Pri vseh zapletih, ki smo jih imeli z ukazom za njihovo iztrebljenje, si zagotovo več kot zaslužijo vaš srd.«

In najbrž so si ga res, kajti Izvršena naloga je kmalu odmevala od zloveščih zvokov torpednih cevi, ki so se polnile, in plazemskih topov, ki so se namerjali na cilj.

»Le mežikaj, planetek mali,« je odrecitiral Jeltz.

Ozrl se je k Mownu.

»Rima?«

Mown je šklepetnil z zobmi, ko je napeto pomislil. Vedel je, kaj se pričakuje od njega.

»Ahm … Dokler ne bomo te k vragu poslali.«

»Odlično, sin moj,« je zabrbotal Jeltz. »Včasih sem skoraj srečen zaradi tebe.«

INNISFREE, NANO

V slavnostni dvorani sta bila Thor in Zaphod do komolcev zakopana v dobrote pojedine v njuno čast. Niti najmanj se nista zavedala popolnega uničenja, ki je grozilo od zgoraj, relativno gledano. Relativno namreč glede na rabo od zgoraj. Uničenje je imelo biti popolno ne glede na smer.

»Čudoviti ste bili, gospod,« je rekla krava z Ameglie Major in si mehčala obzadnje predele s tolkačem, privezanim na parkelj. »Kako ste vih­te­li tisto veliko kladivo!« Krava je skušala ponazoriti Thorov usodni udarec s svojim tolkačem. »Po pravici povedano, še zdaj me spreletava srh.«

Thor se je povlekel za svoje kitke. »A res? Mislite, da nisem pretiral? Morda bi moral moderni bog manj poudarjati melodramo.«

Zaphod se je pojavil z vrčem galaktičnih grlorezov. »Prazne marnje, Thor, stari moj. Totalno si zmlatil tega zelenega tipa. In potem milost v zadnjem trenutku. Genialno. Kot iz učbenika za bogove.«

Thor si je napravil lijak z dlanmi in glasno zašepetal, če bi bil po naključju kje skrit mikrofon. »Moram priznati, Zaph. Imel si prav. Z vsemi temi ljudmi, ki me obožujejo, se počutim bolj zaresen. Bolj živ kot kadarkoli po tistem ukvarjanju z glasbo. Resno mislim, da bom zdaj zmogel pozabiti na tiste hude stare čase.«

»Spet sva tu, bejbi. Vera je novi ateizem. Ko bova v veri združila vse naseljence, naju čaka še celo vesolje. Si predstavljaš, koliko majcenih kladiv bova prodala?«

»Poznam tipa na Asgardu. V svoji kovačnici ima cel trop škratov. Samo pokličem ga in že bo pognal v tek linijo za male mjöllnirje.«

»To so besede, Thor. Čas se obrača kot kolo in spet so se vrnili dobri stari dnevi.«

»Čudovit spoj pregovorov, gospod,« je rekla krava. »Zelo primerno. Kako bi vam bil všeč čeden zrezek povrhu tega? Lahko ga tudi sesek­ljam, če ne marate žvečiti.«

Zaphod se ni zmenil za žival. »Zdaj moramo spraviti vkup velik dogodek. Zmaga nad Velepotežem je že v redu za naselbino ali dve, če pa hočeva obnoviti tvoj sloves prek celih galaksij, potrebujemo nekaj v umbiličnem merilu.«

»Najbrž ste hoteli reči …,« je začela krava, potem pa se je ustavila v zavesti, da ni najpametneje popravljati gostovega jezika, če si želiš, da te kdaj zakoljejo in požrejo.

Zaphod je bil v polnem podjetniškem zamahu. »Kaj jaz vem. Recimo, da bi izbruhnila kuga.«

Thor ni bil prav prepričan. »Daj no, Zaph. Kuge ne morem ustaviti s kladivom.«

»Dobro. Kaj pa suša? S kladivom bi lahko prebil živo skalo, da bi prišel do podzemne reke.«

Thor je zgrabil kravo in si jo stlačil v usta, da je uboga žival komaj imela dovolj časa, da je izjecljala svojo radostno zahvalo.

»Ne vem, no. Ljudje imajo danes strašansko dobre geologe. Podzem­nih rek ni tako zelo težko poiskati.«

»Potem pa nekaj s kobilicami. Ali vulkani.« Zaphod je splezal na mizo, da je lahko pogledal Thoru v oči. »To je ta prodor, na katerega sva čakala. Večji boš, kot si bil kadarkoli doslej, to čutim.«

»Tako misliš? Resno?«

»Absolutno.«

Vrata dvorane so se odprla in sredi zaplate zunanjega sveta se je prikazala glava Hillmana Hunterja.

»Kako, kako moja krepkojeda dobrotnika?« je zažgolel. »Sta se ga že nalila do očesnih jamic, pripravljena za biznis? Prinesel sem uradne boštvene pogodbe.«

Zaphod je svojemu varovancu v zagotovilo pokimal. »Vse je v redu, sem že preveril. Običajne boštvene dolžnosti. Mesec dni počitnic in en prost dan v tednu.«

»Kaj pa sveti dnevi?«

»Dvaintrideset. In še dva za vsakega otroka iz zveze s smrtnico.«

Thor je bil veselo presenečen. »To je pa krasna pogodba.«

Zaphod je položil roko na velikansko bogovo ramo. »To je krasna pogodba zanje in nikar ne pozabi tega.«

Hillman se jima je približal, vijugal je z ene strani na drugo in vsake toliko časa pritisnil prst na senca.

»Kako se uboga para približa bogu?« je glasno vprašal. »Samo preskušam razne gibe.«

»Všeč mi je to z dotikom glave,« je rekel Thor. »Tisto vijuganje pa rajši spusti.«

»Vijugaš lahko zame, če ravno hočeš,« je rekel Zaphod. »Gotovo si zaslužim nekaj čaščenja.«

Hillman se je povzpel na mizo in predal izvode pogodbe.

»Vi ste gotovo silen tip, gospod Beeblebrox. Karkoli potrebujemo, nam pripeljete v svoji čudoviti ladji. Včasih si mislim, če ne bi nikoli prišli, sploh ne bi ničesar potrebovali.«

Niti Zaphod ni mogel zgrešiti drobnega trna v tej izjavi, vendar se je odločil, da se ne bo zmenil zanj.

»Hej, Hilly. Kaj pa je tale dodatek s svinčnikom na dnu strani? A si to šele zdaj pripisal?«

Hillman se je zatekel k svojemu škratovskemu nastopu številka ena. »Oh ja, ojejzus, nič naj te ne skrbi. To je samo zaščitna določba. Pravi, da je predsedujoči bog, v našem primeru Thor, odgovoren tudi za zaščito planeta pred napadom tujcev. Saj veš, z velikimi laserji ali jedrskimi bombami in takimi rečmi.«

»Brez problema,« je velikodušno izjavil Zaphod. »V tejle meglici ne bomo potrebovali planetne zaščite vsaj nekaj sto let, bi rekel.«

Hillmanovi prsti so zaplesali poskočen irski ples, z enim očesom je poškilil proti nebu.

»Nikoli se ne ve,« je rekel.

IZVRŠENA NALOGA

Prostetnik Jeltz si je dal stol nasukati navzgor, da je lepo objel zad­njico, potem pa je pustil, da mu je hidravlika prevzela težo. Ko se je spustil v sedež, se je zadaj zaslišalo šuštenje, za katero je vedno trdil, da je od stola.

»Ta sedež je malo vlažen,« je rekel.

»Strašansko mi je žal, prostetnik,« je zabrbotal konstant Mown, tako neločljiv privesek k Jeltzevemu komolcu kakor komolec sam. V resnici je Jeltz, kadar mu Mown ni vršel okoli ledvic, v glavi čutil nekakšen vakuum.

Preveč se že zanašam na tega fanta, je pomislil. Čas je, da ga odpoš­ljem kam v bolj neprijetno okolje.

»Moj sedež naj bo skrajno vlažen. Tako rekoč moker. Saj veš, kako mi je zoprno, če cvili.«

»Takoj bom to uredil.«

Jeltz ga je ustavil z dvignjenim prstom. »Stoj. Najprej delo, potem šele vlažni sedeži. Tudi če se malo obdrgnem, da bo le naloga oprav­ljena.«

»To je pravi duh, gospod. Vi ste res krumpster.«

Na mostičku je vrvelo od počasne sunkovite dejavnosti, ko so se Vogoni spravljali na posel tako naglo, kot so jim dovoljevala okorna telesa.

Vodnikova opomba: Nedavna maximegalonska raziskava je ocenila vogonsko živahnost kot primerljivo z živahnostjo Ardnuffov z ObriteGlave IV. Vogoni so bili veseli, da so primerljivi s komerkoli, dokler niso zvedeli, da so Ardnuffi orjaški parnokrempljati samonogi na luni, ki jih zaradi majhne težnosti komaj obdrži, da ne odskakljajo v vesolje. Vogoni so potem v maximegalonski statistiki našli nekaj tolažilnih kosti za glodanje, tako uvrstitev v prvo peterico najbolj popotniških ras in nesporno prvo mesto po prepoznavnosti silhuete.

Nadaljnje branje:

Popolna maximegalonska statistika, Zvezki 1–15.000

in

Kratki vodnik po popolni maximegalonski statistiki, Zvezki 1–25.000

Jeltz je uprl eno oko v glavni zaslon, drugo pa je pregledovalo mostiček: ta škilobni dar si je razvil, da je nadzoroval moštvo. Pred njim je v prostoru visel majhen moder svet, ovenčan s štrenastimi oblaki in po vsej verjetnosti bujno poseljen z življenjskimi vrstami, ki so uživale v neznanski sreči, da lahko na tem nepokvarjenem svetu živijo svoje preprosto žitje.

Nepokvarjenem. Ne za dolgo.

»Končno,« je zamrmral Jeltz. »Končno nazadnje in do kraja neizo­gibno.«

»Končno,« je kot odmev ponovil konstant Mown, a le kot šibak in negotov odmev.

»Kaj nam pravi ladja, konstant?«

Vogonska birokrižarka je bila čudovito plovilo, če je bilo vaše mesto v njeni notranjosti. Če ste opravljali delo na zunanji strani, čistili oklep­ne plošče ali ometali izpušne cevi, je bilo čisto mogoče, da oslepite ali celo znorite zaradi njene skrajne simetrofobičnosti. Večina ladij se priklanja lepoti, četudi le rahlo in brez veselja. Vogonske ladje lepoti niti ne pomignejo. Nataknejo si obrazne maske za smučanje in jo pričakajo v kaki temni ulici. Pljunejo ji v oko in si s krepelcem utrejo bližnjico čez estetiko in aerodinamiko. Vogonske križarke pravzaprav ne potujejo po prostoru, bolj ga skrunijo in odrivajo vstran. A v notranjosti je vogonska ladja bolj natlačena s hi-tek šaro kot katerakoli hi-tek raziskovalna ustanova. Še nadvse dobro opremljeni vojni bus Vražjebojcev s Striteraksa bi se umaknil in napravil prostor vogonski križarki, Izvršena naloga pa je bila sploh vrhunska, najsijajnejša riba v ribniku. Najbrž ne bi zmagala na nobenem lepotnem tekmovanju, a bi vam lahko povedala, koliko močvirskih praset se grize v stegna na drugi strani vesolja. Pa tudi, koliko klopov prenašajo ta praseta na svojih hrbtih. Čisto mogoče še krvne skupine teh klopov. In lahko bi pobila klope s svojimi pametnimi mikroizstrelki.

Konstant Mown se je odtrgal od svojega nadvse zavidanega mesta ob prostetnikovem komolcu in se opotekel do plošče z glavnimi podatki iz ladijskih instrumentov. Ne bi se mu bilo treba opotekati, zlahka bi tudi ljubko oddrobil tja, vendar ga je vsak dan posebej opominjal, kaj počno Vogoni z vrstami, ki so se drznile prepustiti naravnemu izboru.

Ko se je Mown tako opotekal, je tudi pozorno motril druge konstante, da si ne bi kateri od njih poskusil prigrabiti njegovega položaja glavnega klečeplazca. Podtikanje pred nadrejenimi je bilo med moštvom čisto sprejemljivo. Ko bi nekdo prišepnil prostetniku le drobec slastne klevete, že bi se Mownu lahko pripetilo, da bi bil degradiran med ometače. Mown si ni mogel predstavljati, da bi preživel med grobijani, ki gledajo ladjo od zunaj.

Plošča s kazalniki je pokrivala celo steno na levem boku, sestavljalo jo je na ducate prekrivajočih se plinskih zaslonov, ki so kazali sproti obnavljajoče se podatke s senzorjev. Mown je med podatki iskal nekaj, karkoli, kar bi rešilo Zemljane. Nobenega smisla ne bi imelo, da bi prenesel lažne podatke, kajti kazalniki so bili odporni proti uporabniški zmoti ali zlobi, kar je bila zelo modra poteza načrtovalcev, saj je bilo v moštvu precej kretenov. Dosti laže je biti Vogon, če si kreten.

Nekaj mora biti, je tuhtal Mown. Nočem pobiti tistih ljudi. Rad bi jih povprašal o kantriju. In si mogoče poiskal avstralsko dekle. Baje so zelo vnete za življenje v naravi.

Ošinil je izpise. Zemljani so bili na Nanu, nedvomno. Računalnik je na njegovem površju naštel več kot dva tisoč človekolikih bitij, od tega vsaj deset odstotkov Zemljanov. Odtisi DNK in možganskih valov so potrjevali njihov izvor.

»No?« je zarenčal Jeltz. »Čakam na dobro novico, konstant.«

»Zemljani. Več kot dvesto. Pet zarodkov.«

»Le mežikaj … « je zakrakal prostetnik. »Izračunaj mi trajektorijo za torpeda, strelec.«

»Čakaj!«

Mown je bleknil, preden bi se mogel ustaviti.

Na mostič je legla skoraj smešna tišina. Mownu se je zdelo, da so še instrumenti utišali svoje bipe in škljoce. S kotičkom očesa je bilo videti, kot da je obstal tudi planet.

»Čakaj? Si rekel čakaj, konstant?« Jeltzev glas je bil mirnejši kot steklast ocean in nevarnejši kot steklast ocean, ki mu pod gladino kroži ducat kladvenic, res prestradanih morskih psov, posebej sovražnih do suhozemcev, ki vdirajo v njihovo okolje.

Jeltz se je z obema očesoma zavrtal v Mowna. »Zakaj bi rekel čakaj? A nočeš, da dokončamo nalogo?«

Mown je čutil, kako se mu v želodcu pretaka kislina, in to ne najbolj prijazno.

Ena beseda. Zinil je eno besedo in njegova kariera, njegovo življenje je preč.

»Nisem mislil čakaj kot tak.«

»Se pravi, da nisi rekel čakaj.«

»Sem. Sem rekel čakaj.«

»Torej si rekel čakaj, nisi pa tega mislil?«

»Ja, prostetnik. Natanko.«

»To je zmedeno, konstant. Pričakujem, da moje moštvo tudi misli, kar hočem, da rečejo.«

»Saj mislim, kar rečem,« je rekel Mown ves nesrečen.

»Torej si mislil čakaj?«

»Ne, oči! Nisem.«

Dokončni prestopek! Lovljenje milosti z družinskimi povezavami. Vogoni poznajo le eno lojalnost: službi.

Trup prostetnika Jeltza je zavaloval od pogoltnjene jeze, uho mu je dejansko zatrobilo.

»No prav, sin moj. Če ne misliš tega, kar rečeš, in nočeš povedati, kaj misliš, potem te na tej ladji ne potrebujem. Vsaj ne v notranjosti.«

Mown je padel na kolena in moledoval: »Eno priložnost, prostetnik? Ena priložnost je tradicionalna milost.«

Jeltzeva spodnja ustnica se je sprožila kot sončni tjulenj s trebuhom na toplem pesku. Ena priložnost je bila tradicionalna. Tudi sam je dobil to eno priložnost pri svojem mentorju, feldprostetniku Turgidu Rowlsu.

Vodnikova opomba: Na svoji deviški vožnji ob njegovem komolcu je pomotoma odtisnil mentorjev palec na obrazec BD140565 namesto na BD140664, kar je sprožilo večje zgražanje, kot bi bilo pričakovati, ker je BD140565 obrazec za odvzem ozračja, BD140664 pa obrazec za zapadlo najemnino v izposojevalnici filmov. V bistvu je študent iz Blagulona Kapa zaspal in pozabil vrniti kopijo Kralja Kresničnih Vojvod II, tako da se je prebudil na umirajočem planetu, kjer je imel brez zraka še trideset sekund življenja.

Stari Turgid Rowls ni bil pretirano strog z mano, je pomislil Jeltz. V resnici sva se pozneje še dobro nasmejala zaradi vse zadeve.

»Dobro, Mown. Eno priložnost.«

Mownova črpalka v prsih se je upočasnila za nekaj pljuskov na minuto. »O čem?«

»Ja. Potrebujem rimo za divjo obsedenost. Pa ne samo končne rime, naj bo stik tudi notranji.« Mown je odtipkal nevidne besede v zrak. »Ah … kamen kost … na most … «

»Daj že, fant. Hitro.«

»Saj … divja obsedenost … emm … zmrzljiva razpredenost.«

»Razlaga!«

»To je umetnostna zvrst na Brequindi. Nekakšen mim, v katerem umetnik pooseblja zmrzlo grmovje.«

»Pa ne res? Če misliš, da me boš … Resno?«

»Resno. Le poglejte … če želite, prostetnik.«

Vodnikova opomba: Zmrzljiva razpredenost je dejansko tekmovalna disciplina na brequindskem Sejmu umetnosti. Nosilec rekorda za zapovrstna prva mesta je bil mlad igralec, neki E. Mowt, ki je trdil, da je skrivnost njegovega uspeha v tem, da prespi zimo v odpadlem listju. Do osme kolajne ni prišel, ker so ga gozdni tatovi pomotoma vrgli v mlin za lesovino.

Jeltz je pogoltnil to zrnce zlata in v glavi preletel pesem. Rima bi bila kar pravšnja. Vse skupaj je bilo najbrž bolj prdljive sorte, vendar se je pesem itak nagibala v absurdnost.

»Zelo dobro, konstant, na noge. Dobil si svojo eno priložnost. Zdaj pa jo izkoristi in mi povej, zakaj si mojemu strelcu ukazal, naj zadrži torpede.«

Mownova črpalka se je spet pognala v tek, konstant se je opotekel nazaj h kazalnikom. Viseli so nad njim kot prasketajoč plimski val. Iskal je nekaj, karkoli, kar bi upravičilo njegovo nehoteno povelje.

Na zaslonu ni bilo drugega kot srčni utripi in krvni tlaki, pa tumorji in primanjkljaji kalcija. Nič posebnega. Potem pa je v eni od zgradb odkril čuden neprediren odčitek. Mown je raztegnil sliko, da bi odbral podrobnosti, a se je vsak žarek, ki ga je poslal, odbil nazaj brez ene same trohice podatka v svojem kodiranem zapisu.

Odrešitev.

Mown je oddrobil nazaj pod svoje podlaktno mesto z obnovljeno samozavestjo.

»Prostetnik.«

»Glej, da imaš kaj krepkega. Sicer je tamle ducat grebačev, ki bi z veseljem ubijali, da bi lahko stali ob moji strani. Ubili tebe, če sem natančnejši.«

»To je krepko, prostetnik. Lahko razložim svoje ravnanje.«

»Sijajno. Torej si ukazal mojemu strelcu, naj zadrži torpede za-po-nepotrebnem-bolečo-počasno-smrt, ker …?«

»Ker torpedi ne bodo zadostovali, gospod.«

»Zmišljuješ si, Mown.«

»Ne bodo zadostovali, ker imamo na planetu nesmrtnika. Prvega razreda.«

»Si prepričan?«

»Absolutno. Ne more biti pomote. Tipalni žarek se odbija od njega, gospod.«

Morali se bomo umakniti, je razmišljal Mown in se na vso moč upiral želji, da bi poskakoval od radosti, ker je bila radost na krovu Izvršene naloge izrecno prepovedana, poskakovanje pa v splošnem neizvedljivo. Proti bogu nimamo obrambe.

»Bog,« je rekel Jeltz in plosknil z rokama.

Plosknil je od groze, je poln upanja pomislil Mown.

»To je priložnost, na katero smo čakali!«

Priložnost, da zginemo proč, kolikor naglo lahko poženemo stroje, je pomislil Mown, optimist.

»Strelec, ciljaj po želji v smeri blizu tega nesmrtnika.«

Mown se je odkašljal. »Gospod. Naši torpedi ne morejo poškodovati boga.«

Jeltz se je poskusil zvito nasmehniti, pri čemer je poškropil Mowna s pol vrčka sline.

»Poškodovati ne; premotiti pač.«

»Premotiti?«

Jeltz je ustregel vprašanju v ponovljeni besedi. »Ja, sine. Premotili bomo boga, kateregakoli že, da ne bo opazil našega skrivnega poskus­nega orožja, ki ga bomo pazljivo vložili v izstrelno cev.«

»Poskusno orožje?« je čivknil Mown.

Jeltz mu je pomežiknil. »Skrivno poskusno orožje,« je rekel.

NANO

Arthur Dent si je pri TopManu izbral čedna oblačila in prav užival v preprostem razkošju, da lahko spet nosi obleko za odrasle, čeravno se je dobro zavedal, da utegne biti užitek preprostih razkošij z Random ob sebi bolj kratkega veka.

»Saj ni kaj posebnega,« je povedal Random. »A vsaj ni tekanja in vreščanja.«

»Zaenkrat še ne,« je odgovorila hči. »Sem pa prepričana, da boš prav kmalu priklical pogibel nad nas. Ti je pač usojena vloga vesoljskega Jone.«

Arthur ni ugovarjal. Nobene osnove za ugovor ni našel.

Sedela sta na klopi na Trgu Johna Wayna in jedla domači sladoled v senci Waynovega kipa v pozi boksarja Seana.

»Tukaj bi se lahko naselila. Živiš lahko pri meni ali pa pri Trillian, če ti je ljubše, ko se vrne z medenih tednov. Ali pa pri obeh. Kakor želiš. Zdaj lahko izbiraš.«

Random je čutila, kako se ji v prsih širi topli občutek zadovoljstva, a ga je premagala.

»Ne vem, ali bi sploh smela jesti sladoled,« je rekla. »To je mlečni izdelek, ali ne? Precej blizu siru. Tiromantom to ne bi bilo všeč in morala bi spoštovati njihovo prepričanje.«

»Misliš, vse mlečne izdelke? To bo pa težko. Krave bodo strašno prizadete.«

Random ni nehala jesti. »Mislim, da bi morali sestaviti nekakšen spisek. Veš, težko bi se odrekla mlečnim šejkom. Šele odkrila sem jih.«

Arthur se je zleknil nazaj in nastavil obraz soncu. »Zjutraj sem videl Aseeda Prefluxa, ki je prišel iz pekarne s quiche aux quatre fromages.«

Random je izpljunila medeno vanilijo. »Kaj? Po vsem, za kar se je boril? Ti hinavec!«

»Rekel je, da jo samo nese nekomu. Da ni zanj.«

»Morala se bom pomeniti z njim.«

»Random. Zoprno mi je, da te moram prav jaz spomniti na to, ampak zaenkrat si še najstnica. Preteči mora še nekaj let, da boš lahko upravljala planet.«

To je bila veljavna točka in nekdanja galaktična predsednica v Randominem spominu je to priznala, le najstnica še ni mogla.

»Mogoče res še ne, ampak to bom dosegla, verjemi mi.«

»Saj ti.«

Trg se je polnil za čas kosila. Same skupinice domnevno srečnih ljudi, nikjer niti najblažjega poskusa, da bi kdo koga ubil.

Kako dolgo bo to trajalo? se je spraševal Arthur. Dokler se nekdo ne bo spomnil, da so gobe božanske in da jih ne bi smeli sekljati za omake.

Na drugi strani trga se je pojavil Ford, začel se je prebijati skozi množico, spretno uporabljajoč ostre komolce. Ko se je dovolj približal, je Arthur prepoznal izraz na njegovem obrazu.

»Saj ne morem verjeti,« je zasopel in zagnal sladoled na tla.

»Oči!« je zgroženo vzkliknila Random. »Saj imaš tamle smetnjak.«

Arthur se ni opravičil. Vstal je in poteptal lepenkasto skodelico.

»Sploh ni važno, kajti imam občutek, da bo ta planet vsak čas uničen. A je tako, Ford?«

Ford je prisopihal do njiju. Bil je novinar, nevajen telesnih naporov.

Vodnikova opomba: Za Forda Prefecta je bila zgornja meja telesnih naporov lov na zadnjo školjko sponkarico v vedru in poskus, da bi jo s školjčnimi kleščami izvlekel iz lupine. Skrajno mejo vadbe v svojem življenju je Ford dosegel, ko si je pridobil super najvišji pas v borilni veščini wang-do med bivanjem v letovišču na Hunijskih gričih. Na žalost je to letovišče namenjeno možganskemu deskanju, tako da je Ford opravljal vaje le v glavi, kar je postalo boleče očitno, ko je na Jaglanu Beta izzval gostilniški pretep s petimi pisuni za tehnično revijo Veliki gumbi.

»Pripravi brisačo, Arthur. Proč morava.«

Arthur je še enkrat topotnil z nogo. »Saj sem vedel. Naj uganem: Vogoni nekoliko prehitevajo?«

Ford je iz torbe izvlekel svoj izvod Štoparskega vodnika in kliknil slikovno stran sub-eta. »Ali so Vogoni ali pa velika Tobleronova čokolada.«

»To se nikoli ne bo končalo, kaj?« je zastokal Arthur. »Ti zeleni sadisti ne bodo odnehali, dokler ne bomo vsi mrtvi.«

Ford se je potrkal po bradi. »A veš, nimam vtisa, da lovijo mene. Samo vas človečnjake.«

Random si je pred soncem zaslonila oči z roko. »Ničesar ne vidim.«

»Gotovo so gori. Vodnik se nikoli ne zlaže.«

»Ta bedni vodnik laže kar naprej. Več je laži kot resnice.«

Ford je odžebral uradno pojasnilo. »Štoparski vodnik je stoodstotno točen. Resničnost pa žal ni tako zanesljiva.«

Arthurju se je zazdelo, da je znaten del svojega budnega stanja preživel ob čvekanju svojega prijatelja, medtem ko se je ta ali oni svet bližal svojemu koncu.

»Dobro, Ford,« je rekel hlastno. »Kaj naj napravimo?«

Vprašanje je Betelgezovca očitno spravilo v zagato. »Napravimo?«

»Z Vogoni. Kako naj preživimo?«

»Oh. Ja. Prav to sem ti prišel povedat. A si me videl, kako sem prečkal trg? Ves nabit z energijo? Kako me ni brigalo, če sem koga prevrnil.«

»Ja, videla sva te. Ampak kaj naj naredimo? Lahko štopamo?«

Ford se je zasmejal. »A se hecaš? Vogoni ne bodo še enkrat padli na to finto. Še njihov ščit ima svoj ščit.«

»Kaj pa potem?«

»Steči moramo, kolikor hitro moremo, do vesoljskega pristanišča. Mogoče bo še čas, da se vkrcamo na Zlato srce.«

»Nekaj vidim,« je rekla Random in pokazala proti nebu, kjer je bilo videti nekaj kot roj meteorjev, leteč v skladnih zavojih skozi ozračje proti njim.

»Ali pa ne,« je dodal Ford.

Iztrgal je Random iz roke sladoled in ga počasi, z velikim užitkom, začel lizati.

IZVRŠENA NALOGA

»Hologrami za izstrelke?« je vprašal Jeltz. »Kaj misliš, strelec?«

Strelec se očitno ni imel namena prepirati. »Zakaj pa ne, prostet­nik?«

Jeltz je bil slišati skoraj dobre volje. »Prav res. Leteči konji bi bili primerni.«

»Torej leteči konji,« je rekel strelec in pognal program.

»Le mežikaj,« je zabrbotal Jeltz.

NANO

Thor je mogočno rignil in si otrkal drobtine z oprave. Tlesknil je s prsti in Mjölnir je zapiskal, poskočil z napajalnika na steni ter mu naglo skočil v dlan.

»Kdo pa so ti napadalci?« je bog vprašal Hillmana.

»Vogoni, moj gospod. Tako pravi softver za prepoznavanje plovil. Precej hude barabe. Strokovnjaki za uničevanje planetov.«

Zaphod je bil ves v ognju. »Vogoni so že tu! To bo veličastno. Epsko. Gotovo boš totalno zdesetkal te barabe.«

Thor je napravil nekaj poskusnih obratov. »Zdesetkal? Misliš, Zaph, da bi jih res moral? Že zdaj ti povem, da sem sit sedenja pred raznimi tribunali, pri tem pa sploh še ne veva, kako se bo sub-eta odzval na tisto mlatenje nesmrtnika.«

Hillman se je sladko nasmehnil. »Nobenih tribunalov, moj gospod. Saj ste samo branili svoj planet. To imate v pogodbi.«

»Natanko tako,« je rekel Zaphod. »To bo briljantna piarovščina. Če sklatiš vogonsko birokrižarko, se boš znašel na vseh pomembnejših omrežjih. BBS, Orbit, Nova, celo Leviatan, čeprav so to strankarska banda. Veliki pridigarski kanali imajo pobijalce silakov skoraj tako radi kot mučenike.«

Thor je napravil nekaj predletnih vaj in popravljal težavnejše podrobnosti. »Upam, da jim tokrat lahko uprizorim resničen šov, vsaj mislim: da doživijo gledalci malo drame. Da sem bolj očetovski. No, saj veš … bogovski. Mislim, da se res počutim kot bog.«

Zaphod ga je plosknil po stegnu. »To je super. Gre pa za to: mi ali oni, zato bi bilo najbolje, da se lotiš zadeve.«

Thor je obstal sredi podkolenskega raztega. »Da se lotim? To je bilo slišati kot ukaz, Zaph. Bogovi ne sprejemajo ukazov od smrtnikov.«

Zaphod je bil slišati prizadet. »Nikdar ti ne bi poskušal ukazovati, o Mogočni. Niti v sanjah mi ne bi prišlo na misel. To, kar počnem, je, da te manipulatiram, v tvoje lastno dobro.«

Vodnikova opomba: Dejstvo, da je Zaphod Beeblebrox lahko s kom manipuliral, pove nenavadno dosti o krhki samopodobi tega manipuliranca. Zlasti še, ker je predsednik Beeblebrox poiskal besedo manipulirati v slovarju šele prejšnji mesec, v okviru samoizgrajevalnega programa »besedo na teden«. Očitno ni prišel dlje od korenskega gesla.

Thor si je požvečil konico brk. »A je to …?«

»Ja, to je dobra stvar, fant moj. Pozitivna in spoštovanja vredna stvar.«

»Si prepričan?«

»Abso-zarkno-lutno.«

»Zelo dobro, smrtnik. Ta planet bom obranil pred zlom.«

Zaphod je sunil s pestjo v zrak. »A si slišal, Hillman? To pa je geslo! Nekdo bi ga moral snemati, ves čas.«

Thor je prikliknil glasbeni meni na ročaju kladiva in se po njem zadrsal navzdol do »Pa ga mahnimo.« Himnično krepki akordi so se razlegli po jedilnici.

»Dajmo, dajmo, kdo hoče bit MAHNJEN!« je zapel na ves glas, potem pa je izvedel hitrostni vzlet navpik in pri tem izbil zvezdasto luknjo v energoabsorptivnih strešnih ploščah iz ogljikovih vlaken.

»Daj!« je zavpil Zaphod za svojim varovancem in ugibal, ali bi ta prepoznal razliko med petnajstimi in dvajsetimi odstotki, in potem še, ali bi jo sam znal izračunati. To bo moral opraviti Levi Mozeg.

Tudi Hillman Hunter je razmišljal o denarju.

»Ojejzus, Zaphod. Daj, pomeni se malo s tem svojim tipom. Te klinčeve plošče so drage. A ne bi mogel oditi skozi vrata, čisto krasna vrata, in svoje kladvene traparije opraviti zunaj, ne da bi delal škodo na posesti?«

Zaphod je nagnil svojo edino glavo. »Kaj bi rad, Hillman? To je bog. Bogovi delajo na veliko. In sploh boš imel s tem boljšo zgodbo v sveti knjigi, ko se bo našel nekdo, da ti jo bo napisal.«

»To pa je nekaj, kar bi premaknilo stvari,« je zamišljeno odgovoril Hillman.

Zaphod je ovil roko okoli Irčevih ramen. »Lahko ti prepustim izključne pravice.«

Hillman si je pritisnil pogodbo k prsim. »Si jih že, poba, si jih že.«

* * *

Thor je začutil veter v laseh in žužke med zobmi.

»Vizor,« je rekel in z roba čelade mu je čez obraz zaprasketalo majhno modrikasto polje sil.

To je tisto, čemur se pravi biti bog. Preziranje težnosti, vihrajoči lasje, velike mišičaste noge. Same dobre stvari. Vse tisto, v čemer je Thor užival. Letenje in mlatenje, v bistvu.

Rad imam tudi, da me imajo radi, je pomislil, a ni izrekel naglas.

V davnih časih je bog okobalil primeren gorski vrh in z njega rjovel poljubne bedarije, smrtniki pod njim pa so popačene odmeve tolmačili kot iz vsevednosti izhajajočo modrost. Ena od najljubših Odinovih pripovedi pri dolgi mizi je bila o tistem, kako je zapeljal smrtnikovo ženo in potem nesrečnemu možu h krivici dodal še žalitev, ko mu je z značilno grobostjo zavpil, naj se jebe.

In predstavljajte si moje presenečenje, je Odin dodal s tistim najsvetejšim olimpskim zategovanjem, s katerim se je rad spakoval, da sem ob ponovnem obisku na tem mestu našel svetišče z napisom nad vhodom NE GREBI SE. Očitno je to pot do modrosti in izpolnitve.

In seveda so se vsi krohotali, razen Frigge, ki ji ni bilo ljubo, da se njen soprog baha s svojimi skoki čez plot.

Dandanes pa so vsepovsod snemalne naprave. Karkoli bog reče, se dobesedno prenese po celem Vesolju. Nič več ni blagodati dvoma, ker ni več dvoma. Če je bog rekel rit, potem bodo vsi slišali rit, in to verjetno z odfiltriranim šumom iz ozadja. In če bog reče Ne vem, tudi to slišijo vsi. Loki, ki je čez konec tedna rad smuknil z Asgarda na nekaj vrčkov s smrtniki, je kritikom dogme pripeljal vodo na mlin, ko je cel pijanski večer glasno jadikoval o svojih težavah z erekcijo. Ali, kot je sam rekel nadvse rahločutno, Moj strelovod nima več strele. Pravzaprav še palice ne.

Po tem so bogovom, ki imajo več pameti kot mišic, priporočili, naj držijo jezik za zobmi in rajši mahajo s kladivi, kadar so na tujem v Vesolju, kajti en uprašen asteroid lahko pove več kot vse besede tega sveta.

In ko bom zdrobil te Vogone, je pomislil Thor, bo to podoba, ki je noben onegavi čvekon iz medijev ne bo mogel preobrniti na slabo stran.

Potem pa mu je prišlo na misel še nekaj: Razen če nekje nekdo zares navija za Vogone.

Preden je lahko razmislil o možnih posledicah in učinku na njegov položaj zvezdnika, je bila prva jata izstrelkov že nad njim in bili so videti prav podobni konjem.

IZVRŠENA NALOGA

Konstant Mown je bil čisto razsut, a ne toliko, da bi se opazilo. Na zunaj se je pridušal in cedil prav toliko kot vsi drugi iz moštva.

»Položaj boga?« je zahteval Jeltz.

»Kaj?«

»Kako, prosim?«

»Kaj, gospod?«

Jeltzeve trepalnice so utripnile tako kot kožne gube med nosnicama. »Kakšen je položaj boga?«

Mown se je prisilil, da mu oči niso več uhajale navzgor, ampak da so se izostrile na kazalnikih pred njim.

»Dviga se, naglo. Prihaja proti nam, prostetnik.«

»Odlično. Končno zakonita priložnost, da izvalimo KŠEVT.«

Mown je v splošnem znal ceniti dobro kratico, danes pa bi bile zaradi njega lahko vse črke sami G-ji kot gorje. In gotova smrt, najverjetneje grozovita.

»Le naprej, sin. Saj vem, da umiraš od želje, da bi zvedel.«

»Jaz bi rad zvedel!« je veselo vzkliknil strelec.

»KŠEVT pomeni kar štorast eksperimentalni volatilni torpedo.«

Mown si ni mogel misliti, da bi tisti eksperimentalni v imenu pomenil kaj spodbudnega.

Iz globin obupa mu je uspelo ujeti drobno zamisel.

Zdajle bosta ubila boga. Boga!

»Prostetnik, gospod. Ali ne bi morali izdati izjave o namenu?«

»Zemljančki so jo že dobili. Samo zato, ker zahojenci niso bili v bližini, da bi jo slišali, še ne pomeni, da bi morali tratiti dragocene vog-sekunde za ponovno objavo.«

»Ampak nesmrtnik, gospod. Posebna odločba o izjemnih srečanjih odreja, da je treba pred odprtjem ognja na nesmrtnika poskusiti z njim navezati stik.«

Jeltzu je bil izziv všeč. Kadar ti taka mlada ščeneta vržejo rokavico v obliki pravilnikov, je prav, da jih malo skupijo.

To je moj prihodnji vzdevek, si je rekel in se pri priči počutil lažjega. Jeltz Po-pravilih. Odlično.

»Ampak ta bog je napadalec,« je izjavil. »S čimer je izvzet iz Posebne odločbe.

Navznoter se je Mown ves tresel, a se je prisilil, da je spoštljivo prikimal.

»Seveda. Zelo dobra opazka, prostetnik.«

»Dober izziv, konstant,« je milostno priznal Jeltz, potem pa ukazal čez ramo. »Strelec, pripravi trajektorijo za KŠEVT.«

»To bo težko, gospod,« je priznal strelec. »Ne vem, iz kakšne snovi je to bitje, laser kar zdrsne z njega.«

Jeltz je zasukal svoj stol. »Ne, ne. Nameri na Zemljane. Da vidimo, kako močno ljubi ta bog svoje ljudstvo.«

Zvito, je pobito pomislil Mown. Zelo zvito.

Thor se je zabaval kot redkokdaj v življenju. Konjski izstrelki so grmeli proti površini planeta v tesnih snopih, vključno s konjskimi zvoki in vsem, kar spada zraven.

Tudi Thor je glasno zahrzal, potem pa se je spomil, O Zark, satelitske kamere, in si čvrsto zategnil ustnice.

Hrrrrummffff, je pomislil v rahlo uporniškem počutju.

Zamenjal je »Pa ga mahnimo« s klasičnim orkestrskim posnetkom »Srečanje Vindeljsvošev«, da ga je sprejemala sleherna postaja v Mjöllnirovem dosegu. V bojnih scenarijih je vedno izbral »Vindeljsvoše«, čeprav je njihov učinek nekoliko uplahnil, odkar jih je tovarna gaziranih pijač uporabila za ozadje v svoji reklamni akciji tip, ki jezdi sončne bakle, zraven pa srkne Bipzo in že zapelje jato občudovalk.

Številni mlajši bogovi bi rajši uporabili softver za lovljenje tarč, kadar bi se znašli pred celim snopom izstrelkov, češ naj namesto njih gara računalnik. Thor pa ne, njemu je bil ljubši staromodni posto­pek.

Nobena stvar ne naredi na smrtnike takega vtisa kot spoj mišic in kit, je vedno govoril Odin. Razbij vse, kar se razbiti da.

Poslušati Odinove govorance je približno tako zabavno, kot če imaš v mečih zapičeno kopje, včasih pa se v njih le najde uporabna drobtinica.

Razbij vse, kar se razbiti da, je pomislil Thor in pognal Mjöllnir v širok lok, se odsukal na zadnjo stran in napadel prvi snop izstrelkov od spodaj.

Uhuu, tole so pa dobri hologrami.

Konji so grmeli proti Nanovemu površju, dvigali glave in s kopiti celo dvigali prah. Skozi njihovo prosojno kožo se je dalo slutiti rdeče oko in jekleni sijaj nagle smrti od jedrske cepitve.

Thor se je spravil nadnje z naraščajočo vnemo. Krmilne sisteme jim je drobil z golimi prsti, po vrsti jim je podeljeval milostne udarce, da so se oklepi razletavali v črepinje. Torpedi so prestavljali v vse višje hitrosti, za Asgardovca pa so bili kot sladke hruške, ki visijo z neba na sesukanih slamicah. Švigal je med njimi in brazdo za seboj polnil s svojim razpoznavnim znakom, gromom. Z ostrimi udarci dlani jim je izsekoval sprožilnike. Vsak konj po vrsti je obmrznil, utripnil in se razblinil, da so se piksli usipali z neba kot elektronske snežinke.

Thor je v eni od bojnih glav zaslišal cvrčanje detonatorja, pa jo je strpal v svoj trebuh, da je z njeno jedrsko eksplozijo nahranil svoje mitohondrije in se okrepil. S tal je bilo videti, kot da je Thor požrl sonce. Ves planet je zadrhtel in bogu so med zobmi zasijali žarki temine.

NANO

Na Hillmana je to napravilo močan vtis. »To pa je bog, da se reče. Nobenega sranja kot s tistim mrtev-ampak-sanjam.«

Zaphod se je začel kesati, da je prodal Thora tako poceni. »Meni se zdi, da bi morala doreči nekakšno lestvico bonusov. Ker navsezadnje, Hilči, so tole preklemansko veliki torpedi.«

Hillman ga ni niti pogledal. »Prvič: ne kliči me Hilči. Tako me je klicala moja Na … moja babica, ampak taki kot ti niste vredni niti, da bi ji pomakali krušne rezine v mehko kuhano jajce. In drugič: piši me v rit s svojim bonusom.«

IZVRŠENA NALOGA

Jeltz je dvignil prst, da je moštvo otrpnilo v pričakovanju, kot da jih je hipnotiziral.

Lahko bi mu zlomil prst, je pomislil Mown v samomorilskem obupu. In mu zatlačil nekaj v golt, mogoče svojo nogo. Kako bi potem lahko izrekel povelje?

Očka bi mi odgriznil nogo, se je zavedel. In zapisal povelje na zaslon z mojo krvjo.

Prst je pomignil in sprožil hripav skupinski vdih.

Potem se je spustil. Povelje je bilo dano.

»Ubij tega boga,« je ravnodušno rekel Jeltz.

Zdaj je šinil v zrak Mownov prst, uperjen v prednji zaslon.

»Mislim, da je to Thor, gospod. Tisti Thor. A ga res hočete …?«

»Ubij tega boga,« je ponovil prostetnik Jeltz in ob vsaki besedi zaškripal z zobmi.

Strelec je trikrat zavrtel zobato kolesce, potem pa zatrobil v govorno cev.

»KŠEVT izstreljen. Bog bo kmalu mrtev, gospod,« je rekel.

NANO

Ford Prefect je hekersko povezal nekaj sub-eta strani Galakt-o-vida, tako da je na zaslonu svojega Štoparskega vodnika lahko spremljal veliko eksplozijo iz ducata izhodišč.

»Moj stavnik mi ponuja deset proti ena za Vogone,« je povedal Arthurju. »Pa sem stavil nekaj tisočakov na starega Rdečebradca.« Skomignil je. »Edino pametno. Če dobim, bo dobitek velik. Če zgubim, pa tod okoli tako ali tako ne bo nikogar od vas, da bi poslušali moje javkanje.«

»Najbrž nimaš tudi antibombne brisače, si mislim,« je rekel Arthur.

»Seveda imam antibombno brisačo, pa tudi vzglavnik za pretvorbo mase.«

Arthurju se je posrečil nasmeh. »Oha, ironija. Dobro, tovariš, vidim, da se učiš.«

Nekaj na Vodniku je Fordu zavezalo jezik. S prstoma je raztegnil del slike na zaslonu.

»Kaj pri Zarku je pa to?«

Arthur mu je pokukal čez ramo. »Še en konj?«

»Ne. Ta lepota pa nima holograma. Kakšen velik torpedo. Sem že videl asteroide, ki so bili manjši.«

Arthur je poskušal potegniti skupaj robove kopalne halje, ki je ni nosil.

»Thor jo bo že požrl, a ne? Saj je bog. Ni problema, a ne?«

»Saj ni namerjena na Thora, Arthur.«

»A naj uganem?«

»Ni vredno.«

»Res ne. A imaš še tisti čik?«

V NANOVIH ZGORNJIH SLOJIH OZRAČJA

Če smo odkriti, se je Thor gori v mraku tudi malo bahal. V lov je vključil nekaj piruet in prosti pad skozi ožarjene večerne oblake, tako da je lahko pokazal precej bronastih stegen za dame med publiko. Za največji dramatični učinek je razbijal torpeda po taktu »Srečanja Vindeljsvošev.«

Tole je prelahkotno, se je zavedel. Če bo še trajalo, bo gledanost padla.

Tedaj pa je njegov nesmrtni bobnič zaznal drugačen zvok motorjev. Nizko bučanje enega samega curka, ki potiska veliko breme. Tile Vogoni poskušajo kradoma nekaj spraviti mimo njega.

Z malomarnim zamahom je razbil še zadnji konjski torpedo, potem pa se je razgledal po vse bolj temnem nebu. Njegov božanski pogled je zaznal oster odblisk, ki se je v trebušasti krivulji spuščal proti mestu smrtnikov pod njim.

Te barabe me hočejo prikrajšati za plačo.

Do tega trenutka je bil Thor po lastni presoji še kar blagohoten do vogonskih birokratskih napadalcev. Dobro, uničil je njihov hardver, nikogar pa ni pognal v vesolje vsrkavat praznino. Mogoče bo potem, ko bo nadvse hladnokrvno razbil to zahrbtno novo bombo, poslal Mjöllnir, da jim napravi nekaj lukenj v ladijskem oklepu.

Thor je prekrižal roke na prsih in se spustil skozi sij Nanove iono­sfere kot kamen z raketnim pogonom v visokem g. Čeravno ni mogel biti na dveh mestih hkrati, je vendarle lahko preskočil s točke do točke hitreje kot skoraj sleherno drugo bitje v vesolju.

Vodnikova opomba: Na kratko, da ne prekinemo toka pripovedi. Thor je v resnici peto najhitrejše bitje v Vesolju. Osmi brez Mjöllnira, ki mu pomaga k stabilnemu letu. Številka ena je Hermes, ki je svojo božansko hitrost uporabljal v glavnem zato, da je hodil ščipat Aresa za bradavičke, potem pa jo je naglo pobrisal.

Thor je čutil, kako mu je upor zračnih molekul zavihnil konice kocin v bradi. Drvel je s petindevetdesetimi odstotki največje dosegljive hitrosti. Lahko bi še malo pritisnil na plin, a že pri tej hitrosti v vesolju ni bilo kamere, ki bi mu mogla slediti.

Novi torpedo se je bočil pod njim, mogočen neurejen sklop grobih valjev, ki jih je gnal en sam pogonski curek. Thor je povohal, vendar ni mogel ugotoviti, s kakšnim razstrelivom ima opraviti. Vonj ga je rahlo spominjal na vonj lastnih oblačil po prekrokani noči v dogodkovnem obzorju črne luknje, a ne prav natanko.

Kaj je ta reč?

Saj ni bilo važno. Tudi če v njej ne bi bilo niti kroglice eksploziva, bi bil že krater od padca mnogo večji od mesta, udarni val pa bi utekočinil dobršen del celine. Tako bi celo tisti smrtniki, ki bi preživeli padec, živeli le še toliko, da bi jih zalila lava.

Thor je pristal na torpedovem oklepu in se preplezal proti prednjemu stožcu. Zdaj se mu ni mudilo, saj je bilo še polnih nekaj sekund do padca, to pa je za boga njegovih sposobnosti cela večnost.

Naj zabrišem tovor ven v prostor? se je vprašal in se naslonil na piš. Ali pa naj zrinem celo gmoto z njene trajektorije v ocean. Kaj bi se bolje videlo na kamerah?

Posesal si je konico brkov, ko se je spomnil na nekaj, kar je rekel Zaphod …

Me zanima …

IZVRŠENA NALOGA

»Vžgi KŠEVT,« je ukazal Jeltz.

»Ja, prostetnik,« je rekel strelec.

Odpustite nam, je Mown sporočil Vesolju. Vogoni smo.

NANO

Mamutski torpedo je bil že jasno viden s prostim očesom na svojem nezadržnem loku proti Innisfreeju, garaški pogon pa je puhal zadaj kot Morsejevo sporočilo.

»Pika črta, pika črta pika,« je rekel Ford. »Po mojem se sporočilo glasi Arthur Philip Dent je tepec in totalna nula.«

Arthur je bil preveč utrujen, da bi se pustil ujeziti. »A je zdaj čas za šale, Ford? A je?«

Zdelo se je, da je celotno prebivalstvo Nana zbrano na Trgu Johna Wayna, združeno v vseh barvah in prepričanjih, bodisi zaradi tistega, čemur rečemo človeška duša, ali pa zato, ker so se znašli brez vesel v tej povodnji govna.

Random se je pririnila k očetu in se privila k njegovi roki. »Ta planet bi imel prihodnost,« je rekla. »Hotela sem biti predstavnica teh ljudi.«

Arthur je poškilil h gigantskemu stolpu uničenja, ki je drvel proti njim.

»Tvoja mati me bo ubila,« je zavzdihnil, potem pa se je spet ozrl gor, ko se je iz vseh grl izvil skupinski oooooh.

No, to je pa nekaj, česar ne vidiš vsak dan, je pomislil, ko od osuplosti ni našel drugega kot kliše.

Thor je korakal vzdolž orjaške rakete. Pod njo.

Random je naslonila glavo na očetovo ramo, prvič in čisto mogoče tudi poslednjič. »A smo rešeni, oči? Kolikokrat je skupinica ljudi lahko rešena? Gotovo Vesolje nima več prav dosti priložnosti za rešitev Dentov.«

Ford se je vrinil mednju. »Vsaj še eno. Kolikor vem, boga ne more nič ubiti.«

In potem je KŠEVT eksplodiral. Nekako.

To ni bila običajna eksplozija, in če bi pričakovali tradicionalni bum, tresk, buuum, kakor imajo radi filmski režiserji in avtorji računalniških igric po celem Vesolju, bi se počutili rahlo opeharjene. Nič ni bilo udarnega vala, plamenov in letečih razbitin, samo glasen huuuššš, ko se je na nebu razpihnila pravilna kocka iz zelene snovi. Snov je prasketala in se gubala, za nekaj sekund je kot v risanki prikazala interferenčno sliko bližnjega satelitskega omrežja, potem pa se je razdelila v šestnajst majhnih kock.

Ford je izrekel, kar si je mislila večina ljudi: »Tele kocke so precej majhne. Dosti manjše kot Thor.«

Kocke so druga za drugo v naglem zaporedju popokale; kar je ostalo od njih, je kot siv pepel padlo na tla. Thor je izginil.

»Tule nekje imam ta čik,« je rekel Ford med brskanjem po torbi. »In še nekaj zmajskih jajc. Lahko si privoščimo, da se poslovimo s petjem.«

Nad Zaphodovo glavo se je na nebu nekaj zasvetlikalo.

»Poglej! A si videl?«

Hillman ni odgovoril, ker se je odločil, da s klinčevim Zaphodom Beeblebroxom ne govori več.

Zaphod se je pognal čez mestno parkirišče.

»Spominek!« je zaklical prek rame. »Spominek.«

Postavil se je pod padajoči predmet in lovil pravi položaj.

A bi lahko? je ugibal. A se sploh da?

»Kamera!« je zatulil za vsak primer. »Naj kdo to posname.«

Lahko me bo pa tudi ubilo, kajpada.

Ampak če bi preživel, koliko volilnih glasov bi prinesel ta video? Koliko obiskov njegove strani na sub-eta?

Predmet ni padal, kot padajo navadni predmeti.

Seveda ne, je razmišljal Zaphod. Ker je to božanski talisman, narejen iz božanske snovi, iz kovine, pridobljene v rudnikih na Asgardu.

Begal je in poskakoval, se napihoval in uhajal. Izbral velikost, pa si spet premislil.

Zaphod je potisnil roke v žepe, da ga ne bi zamikalo, da bi jih uporabil. To je moral biti brezročni trik.

Predmet se je spuščal brez pravila, Zaphod pa je plesal pod njim na svojih brezpetih škornjih, sledil je njegovim okljukom, dokler ni končno in neverjetno Thorova čelada pristala na njegovi glavi in se pri priči skrčila na pravo velikost.

»Ja!« je zatrobil Zaphod in suval v zrak. »A si videl to, Hilči? A si videl, prekleto? Pa sem imel do tik pred kratkim dve glavi, tako da je bilo to še bolj zvito, kot si mogoče misliš. Kar reci, če nisem nekaj posebnega! Reci!«

Hillman je prelomil svojo zaobljubo in zavpil čez parkirišče. »Sem ti rekel, da me ne kliči Hilči, gobec usrani. In da si nekaj posebnega: prav nič posebnega ni bilo na bogu, ki si mi ga prodal.«

Zaphod se je v hipu zresnil. »Da ne slišim več besede čez Thora,« je rekel. »Dal je življenje, da te je rešil.«

Hillman je s palcem pokazal proti vogonski birokrižarki, ki je lebdela nad mestom.

»Prav zelo se pa ni potrudil, kaj misliš?«

IZVRŠENA NALOGA

Pazduhi prostetnika Jeltza sta bili vlažni od veselja. S tem čustvom ni bil prav dobro seznanjen, pa je za trenutek že mislil, da je ladja nekako zdrsnila nazaj v hiperprostor. Ampak ne, svet na oni strani okna je bil videti izostren in pripravljen za uničenje.

»Ukaži še kakšen ducat torpedov!« je zaklical v zrak, nikomur posebej.

Zemljani po vsem videzu niso imeli nikakršne obrambe in so bili zdaj, ko se je njihov bog preselil v posmrtje, čisto nemočni.

Jeltz je žvečil debelo meso svoje spodnje ustnice. Če bogovi že živijo v nebesih, kam torej gredo, ko umrejo? So nemara samovšečni zagledanci? Ali pa mogoče častijo svoje superbogove in se po smrti preselijo na višjo nebeško raven?

Ustvaril sem čisto novo zagonetko, je pomislil in zamisel mu je bila močno všeč.

»Kaj zdaj misliš o svojem očetu, Mown?« je vprašal nemirnega podrejenca ob svojem komolcu.

Mown se je obotavljal z odgovorom in na njegovih ustih ni bilo opaziti leska zmagoslavne sline. Prostetnik bi utegnil celo pomisliti, da njegov konstant ni užival v tem spopadu, čeprav je bil popolnoma zakonit. Jeltz je bil prepričan, da bodo bogovi vložili pritožbo, dvomil pa je, da bo kaj hujšega kot diplomatsko pismo z nekoliko tršim jezikom, zlasti ne zdaj, ko je imela Galaktična vlada v svoji orožarni tudi KŠEVT. Ko smo ravno pri tem: a ne bi bil že čas, da bi tudi bogovi začeli plačevati majhen davek? Ti Asgardovci sedijo na prvorazredni vesoljski posesti skoraj od samega začetka časa, v vladno skrinjo pa še niso prispevali niti iztrošene baterije.

»No, Mown? Kaj praviš?«

Mown je bil pretresen globoko v svojo želatinasto notranjost. Ravnokar so ubili boga. Iz Vesolja so odstranili nesmrtnika. Gotovo bodo sledile posledice, nasprotno enaka reakcija mora biti že na poti po kozmičnem cevovodu. Pa tudi če ne bi bilo posledic, je bilo vse skupaj tako skrajno žalostno.

Mown je zajel svojo dvojno brado med obe dlani in si potisnil glavo pokonci.

»Osupel sem, prostetnik. Nihče drug ne bi mogel tega napraviti.«

»Hrrmmmm,« je zagrčal Jeltz in zaključil grčanje z zadovoljnim »m«. »Jaz pa sem, ne? Pa se je šušljalo po Megabrantisu, da sem že malo čez. Si predstavljaš? Jaz, Po-pravilu Jeltz, sem že malo čez rok trajanja?«

»Po-pravilu?«

»Moj novi vzdevek. Ti je všeč?«

»Kaj pa je s Skrajno barabo?«

Jeltz je položil svojo skoraj brezkostno roko na sinovo ramo. »Upam, da boš nekega dne ti postal Skrajna baraba.«

Mown je povesil glavo. »Saj sem že. Vsi smo.«

Jeltz je začutil, kako so se mu podpazdušne žleze stisnile. »Dobro povedano, fant moj. Dobro.«

Topničar je prekinil ta skoraj nežni trenutek. No, če že ne nežen, pa vsaj neobremenjen z željo po nasilju.

»Gospod. Zemljani. Odnaša nas.«

Jeltzu je naenkrat postalo zoprno, da bi se moral ukvarjati z Zemljani. Po tem sijajnem vrhuncu naj bi še … a kaj, dolžnost kliče. Zasukal je eno oko proti zaslonu in videl, da je Izvršena naloga res nekoliko odtavala z geostacionarne točke nad glavnim mestom planetoida.

»Saj sploh ni važno,« je zamomljal. »Moji torpedi znajo zadevati tudi okoli vogala.« Zamahnil je z roko proti topničarju. »Iztrebi jih. Upiranje ne pomaga in tako naprej … «

»Da, gospod,« je z nespodobno radostjo odgovoril topničar. Biti Vogon je pomenilo opraviti posel, ne pa se odkrito cmeriti zaradi uničenja življenjske vrste, zaradi česar bi te tovariši v moštvu imeli za revo in bi se zaobljubili, da bodo poslali svoje hčere na druge zvezdne sisteme, samo da ne bi slučajno začele hoditi s tabo. »Pol ducata nizkega kalibra bi jih moralo upariti. Če smem predlagati, prostetnik, bi bilo v okviru našega pooblastila, da zaplenimo planet, ki so ga ti ljudje kupili. Prepričan sem, da bo urad za kriminalno lastnino pokazal veliko zanimanje za … «

Na Jeltza je to napravilo vtis. »Topničar, to je pa imeniten predlog. Zakaj ne bi premaknil svojega stola malo bliže k meni? Zdi se mi, da bi te rad počohal po glavi.«

»Moji mastni buči bo v veliko čast, gospod. Dovolite mi samo še trenutek, da odpihnem te ljudi tam doli.«

»Vidiš, takole se je treba pokazati,« je rekel Jeltz svojemu sinu, to­da Mown ga ni poslušal, ker se mu je utrnila zamisel, ki bi mu lah­ko spodnesla noge in uparila možgansko tekočino, tako smela je bi­la.

Konstant Mown si je odpel svojo podbradno lovilko sline, se pognal čez mostiček in treščil topničarja prek čela, ravno ko se je njegov prst dotaknil sprožilca. Kovinska posodica se je pogreznila skozi maščobno plast in treščila ob lobanjo. Topničarjeve oči so se obrnile navzkriž, pa spet narazen, nato pa so se zaprle.

Znova je moštvo zledenelo v pričakovanju, kakšna usoda bo doletela Mowna. Bežni izpadi nasilja niso bili na vogonski ladji nič posebnega, nasilno vmešavanje v prostetnikove ukaze pa je bilo nepredstavljivo.

Jeltz se je zleknil nazaj, da mu je zaklokotalo v želodcu in je v stolu zasikalo.

»Konstant Mown. To je že drugič danes. Zareees bi rad vedel, kaj je to.«

Trije e-ji na kupu so pomenili, da bi moralo biti Mownovo pojasnilo tako rekoč enkratno v zgodovini pojasnil za domnevno blazna dejanja. Celo boljše od tistega, ki ga je izumil Jammois Totalle, kyrstijski hemagog, ko je v spanju ženi po nesreči izbil možgane s svojim pečatnim prstanom, potem pa je trdil, da so ga k temu prisilile kosti prednikov, in šel celo tako daleč, da je dal pripeljati kosti z drugega planeta in jih zakopal pod korenine svojega vango-panga.

Mownova koža se je potila navznoter, kar je pri Vogonih redko bolezensko stanje, posledica stresa ali pršic, ob katerem začnejo povrhnjične pore srkati vlago iz zraka in jo črpati v medceličje v usnjici.

»Mislil sem, da se znaš obvladati, Mown,« je rekel Jeltz z očitnim razočaranjem, ko se mu je sin začel napihovati. »To je treba homeopatsko, je rekla tvoja mati, jaz pa sem jo poslušal, Zark se me usmili. Naslednjič te pri priči vržemo pijavkam, fant moj. Zdaj pa, kot sem že rekel, tisto zareees.«

»To ni prav!« je bruhnilo iz Mowna.

»Kako to misliš?« je v dvoumju vprašal Jeltz. »Etično? V pomenu prav ali narobe? Prosim, ne reci mi, da si si razvil moralo namesto teh svojih nežnih nožic.« Jeltz je zgroženo potegnil sapo vase. »Naj ne izvem, da je moj sin podlegel evoluciji!«

Mown je stisnil svoji peščici in se postavil zase. »Prvič, prostetnik, mora biti tu nekje pokvarjen filter za prah, ker čutim, kako se mi mašijo pore. Drugič, ko sem rekel, da to ni prav, sem mislil, da ni po pravilniku.«

Stol pod Jeltzem se je zamajal. »Da ni po pravilniku, praviš? Ni po … « Zasukal se je proti komunikacijskemu stebru. »Zabeleži to, prosim. Morda bom moral njegovi materi pojasnjevati usmrtitev.«

Mown se je zagnal v svojo razlago, kajti sicer mu ne bi preostalo nič drugega, kot da se vrže na tla in se razjoče nad stanjem svoje rase. »Naš ukaz se je glasil, naj iztrebimo vse Zemljane.«

»Resno upam, da se bo tvoja razlaga še izostrila, kajti doslej … «

»Ti ljudje so kupili planet pri Magratejcih.«

»Ah! Že vidim, kam te nese, ampak Magratejci ne spadajo pod Galaktično vlado. Imajo svojo lastno malo republiko, kar je obupen zgled za kolonije, če lahko povem svoje mnenje.«

»Prav trdite, prostetnik. Seveda imate prav, ampak Magratejci imajo sklenjeno trajno pogodbo z vlado. Trgovinski sporazum.«

»Si mislim.«

Mown je stekel k najbližjemu terminalu, ne da bi prikrival svojo gibčnost. »Poglejte!« je rekel in hitro priklical prošnjo, naslovljeno na urad za nove svetove na Megabrantisu. »Osrednja planska komisija je potrdila Nanov status planeta.«

»Vogonu se težko primeri, da bi se mu prebiranje uradnih dokumentov uprlo, ti Cepetljaček,« je suho pripomnil Jeltz, »toda priznati moram, če kmalu ne prideš do bistva … «

»Bistvo na vidiku, prostetnik. Osrednja planska komisija je potrdila Nano kot davčno zavezan član planetne skupnosti, kot jo vodi Galaktična vlada.«

»A že spet pripoveduješ isto stvar z druge plati? A sem te zato poslal na univerzo?« Jeltz je pograbil mikrofon in zavpil v ozvočenje. »Še vedno moramo iztrebiti Zemljane.«

»Poglejte sem, v zadnji odstavek. Megabrantis je, kot rutinsko zadevo, na zalogo odobril tudi vloge lastnikov planeta za državljanstvo v skupnosti.« Mown je čutil, kako mu oteklost plahni in iz por v koži so mu z rahlim sikanjem začeli uhajati curki pare. Zdaj je iz njega govoril zakon, in temu zakonu noben Vogon ne bi mogel oporekati. »Po zakonu Zemljani niso več Zemljani. So Nanoiti. Ali mogoče Nanovci ali pa Nanjani? Ne vem. Vem pa tole: če pospravimo te ljudi, pospravimo tudi čedno gručico nadvse premožnih davkoplačevalcev, ki doslej sploh še niso vložili davčne prijave. Si predstavljate? Po-pravilu-Jeltz sežiga državljane, ki so še dolžni davek. A ne bi Hoopz Okoliritni, tvoj stari kolega iz Doma krumpsti, z veseljem prisluhnil tej novici?«

Na tej točki je Mownova zaloga krumpsti do kraja pošla, opotekel se je navzad k zaslonom, da je njegova zvišana temperatura sprožila mavrične loke v termoobčutljivem plinu.

»Oh,« je rekel Jeltz in to ni bila beseda, ki bi jo uporabljal zlahka ali pogosto. Izkolehal se je iz sedeža in pustil, da ga je trebušasti trup povlekel naprej. »Konstant Mown. Vso to nalogo si zabrisal čez krov.« Prostetnik se je razprostrl nad svojim izjemnim sinom in zasenčil njegov olivnobledi obraz.

»Storil sem, kar je bilo treba storiti.«

Jeltz je iztegnil roko, bolj v zgovorno kretnjo kot pa za resničen oprijem, kajti ta bi bil približno tako zadovoljiv kot rokovanje z gumijasto rokavico, polno skutnega namaza. »Sprevidel si resnico zakona. In z zakonom pride red. Vstani, sin moj. Stoj mi ob komolcu.«

Mown, ki je že pričakoval, da bo premeščen za prednjega strgača v skupini za čiščenje oklepa, se je postavil na majave noge in izkašljal četrt galone tekočine skupaj z dvema simbiotskima golaškima odiračkoma, ki jih vsi Vogoni prenašajo v svojih žolčnikih, da drobijo nastajajoče skrepke.

»Ojoj. Hanki in Spanki, ubožca.«

Jeltz je z nogo odrinil razmočeni krogli. »Pusti te zajedalce. V reciklatorjih jih imamo še na milijone.«

Vključil je enega od številnih gumijastih škripcev na stropu, ki so bili vgrajeni prav za pomoč Vogonom pri dviganju. Mown je s preostalo iskro duha zaigral, da se je le s škripcem spravil pokonci.

»Hoopz bi gotovo prevohal vso tole zadevo,« je Jeltz zaupal sinu. »Nič ne bi bil presenečen, če tudi zdaj v Megabrantisu nadzira vsa sporočila in čaka, da zavozim to odpravo. Nič ni hujšega kot iztrebljenje … «

» … napačnega ljudstva?« je vskočil Mown.

Jeltz se je vlažno namuznil ob mali šali svojega podrejenca. »Napačnih davkoplačevalcev, konstant. Malo popazi na ta svoj smisel za šalo; drugi člani moštva ne sežejo prek toliko ravni kot midva. Tvoji posmehi bi se utegnili razumeti kot dejansko sočutje.«

»Oh,« je odgovoril Mown z nezavezujočim zlogom, ki ga je dobro imeti pri roki, kadar si nisi na jasnem glede svojih občutkov.

Jeltz je plosnil nazaj v sedež. »Stari Hoopz je pričakoval, da bom priplul nazaj v oporišče z velikim žakljem napihnjene samohvale. Zdaj pa se bomo, po tvoji zaslugi, vrnili kot resnični junaki s skalpom boga za pasom in z dvignjeno glavo pred davčno upravo.«

»Vsi zmagamo … razen Thora.«

»Kaj sem ti rekel, sin?«

»Nobenih … ehm … šal.«

»Natanko tako. Zdaj pa zlezi na ta stol zraven mene, pa bova skupaj uživala v praznih upih hiperprostora.«

Mownu se je vrtelo v glavi in roke so se mu tresle. Postavil se je v bran Zemljanov in zdaj je bila to na lepem prava stvar.

To je zakon, je pomislil. Zakon nas je rešil. Odslej se moram zanesti na besedo.

Obstal je do kraja pretresen, z dvignjenimi rokami, da sta ga dva loščilca namastila za v sedež.

Jeltz si je privoščil trenutek polovične nežnosti, kar si je dovoljeval dvakrat na leto. Samo poglejte mojega sina, njegove sijoče oči, ko lahko sedi kapitanu na kolenih. Razmišljal sem že, da bi ga poslal proč, ampak po današnji predstavi bo ostal pri mojem komolcu. Nekoč bo postal še eden velikih. Uničevalec svetov. Odslovitelj prosilcev. Moj sin bo nekoč resnično Skrajna baraba.

NANO

Stereotipni oris tega, kako se vedejo misleča bitja ob grožnji uničenja s tuje vesoljske ladje nad glavami, obsega tekanje naokrog v brezglavi paniki, prižemanje najdragocenejših gospodinjskih pripomočkov k prsim in razporejanje avtomobilov v slikovita množična trčenja ob mostovih. Razen v Hrarf-Hrarfovem filmu Doščenje Rdečega Plonga, kjer so tik pred popolnim uničenjem vsi prav sproščeni, kajti njihovo življenje poteka navzad po času, tako da so po Hrarf-Hrarfovem videnju ravnokar brez praske preživeli strahoviti došč.

Na Nanu pa ni bilo videti brezglavega tekanja in tudi prav malo kuhinjskih pripomočkov. Prebivalci so stali na Trgu Johna Wayna in se rahlo majali, z odprtimi usti so nemočno čakali na smrt od zgo­raj.

Vsi razen Aseeda Prefluxa, ki je sedel na klopi in se basal s skuto iz čebrička.

»Kako sem se motil,« je ihtel med goltljaji, »tako zelo motil. Če hoče vernik doumeti Sir, ga mora použiti.«

Hillman Hunter je stal v senci kipa in se trudil, da ne bi vzbujal preveč pozornosti, če bi se ljudje po naključju odločili, da je on kriv za njihove težave. Nekatere stvari tečejo navzdol, krivda pa se vedno širi navzgor in Hillman rajši ne bi občutil bolečin, preden pride velika bolečina, za katero je goreče upal, da bo razmeroma neboleča.

»Kmalu se vidiva, Nano,« je zašepetal.

Ne še tako hitro, mu je v glavi odgovoril njen glas.

Medtem ko je Hillman razglabljal o tem skrivnostnem in upa polnem preroškem prisluhu, mu je v sence priletela kepa skute, mu zamašila eno uho in se scedila za ovratnik.

»Krasno si nas s tem bogom, kreten,« mu je zavpil Aseed Preflux z druge strani trga.

Tole lahko postane še grdo, je pomislil Hillman.

Nad glave se je dvignilo nekaj škarij za vrtnice in Hillman je bil prepričan, da vidi tudi odpirač za pisma.

Zakaj se povsod najde kdo z rezilom?

Na srečo se je vogonska birokrižarka prav tedaj odločila, da se poslovi iz realnega sveta z očarljivim nastopom modre hiperpogonske pirotehnike. To sekundo je še bila, v naslednji pa je vššš plop bum že izginila in pustila za seboj le kratkoživ oblak izpušne plazme.

»Oooo,« se je v zboru razleglo iz množice.

Zaphod se je s svojim vrojenim občutkom za dramo prav v tem trenutku povzpel na podstavek kipa.

»Vogoni so premagani,« je zavpil čez podlakt Johna Wayna. »Thor vas je rešil.«

»Thor nas je rešil?« je rekel Hillman začudeno. »Kateri Thor? Ta, ki je umrl, izginil?«

Zaphod ga je ošinil s pogledom, ki ga je spraševal, kako butast je v resnici. In če Z. Beeblebrox misli, da je nekdo butast, potem je ta nekdo po logiki še bolj butast kot Zaphod sam, kar pomeni resnično hudo butast in nemara celo prebutast, da bi razumel ta pogled ali bil užaljen, tudi če ga je.

Hillman ni bil butast, samo trenutno obrezumljen in ta trenutek je hitro minil.

»Seveda!« je zavpil, pri čemer je na prvem zlogu še malo čivknil. »Thor nas je rešil.«

Zaphod je zavil z očmi. »No, skrajni čas. Thor nas je vse rešil.«

Hillman je splezal na podstavek. »In bo prišel spet, ko ga bomo potrebovali.«

»No, končno razumeš.«

»In gospod Thor bo v stiku s svojim ljudstvom samo prek mene!«

»To vam lahko zagotovim. Karkoli Hilči tukaj reče, je to tisto, kar Thor, ki nas je rešil, želi, da napravite.«

»Kaj pa, če ne bomo?« je vprašal Aseed.

Zaphod se je namrščil in napihnil lica, kot da je že sama misel na to nora. »Potem bo Thor zelo nesrečen. In njegovo kladivo tudi.«

Hillman je kradoma vrgel pogled po množici, komajda si je drznil upati, da bi kdo pogoltnil to nanagloma zmašeno čobodro religi-čveka. Presenečen je ugotovil, da nikjer ni niti enega vrtnarskega ali kuhinjskega rezila, ki bi bilo uperjeno proti njemu. Aseed je imel roko v čebričku s skuto, a brez hudega namena, saj je očitno še premleval položaj.

Ne bojo me ubili, je ugotovil Hillman. »Hvala bodi Bogu.«

»Ne bogu,« ga je popravil Zaphod. »Hvala bodi Thoru.«

Hillman se je nasmehnil, nato pa se je vrgel v veliki zaključek.

»Nano je terjal žrtev,« je rekel, loveč ravnotežje na podstavku. »Nano je terjal klinčevega mučenca … «

Besedo klinčevega so pozneje izbrisali s posnetkov tega malega govora, kajti po Hillmanovem mučeništvu je vse, kar je izrekel kadarkoli v prvem življenju, postalo neskončno bolj pomembno in izpolnjeno z modrostjo.

Naslednje, kar je Hillman izrekel, je bilo: »Orkašššš.« Čeravno bi utegnil biti končni »šššš« le zvok uhajajočih plinov, kajti v tem trenutku se je čelni ščit enega od razbitih torpedov, ki ga je Thor očit­no spregledal, prisukal z neba in pod nizkim kotom treščil v butico Boksarja Seana, razmajal vijake, ki so dvodelni kip povezovali okoli pasu, in odtrgal levo rokavico, da je, vrteč se v smeri urnega kazalca, z uničujočim krožnim udarcem dobesedno presekala Hillmana na dvoje.

»Oh, jajca,« je zagodrnjal Hillman in končal svoje trenutno življenje z besedama, »prihajam, Nano.«

Zgodovinarji so izbrisali prvi dve besedi, obdržali pa so drugi dve, kar je bilo napačno raztolmačeno tolikokrat, da je šele čez petnajst tisoč let študent tretjega letnika besede napačno zapisal in s tem po naključju prišel do pravega pomena.

# Dvanajsto poglavje

Srečnega konca ni na tem svetu. Vsaka kultura ima svoj rek, s katerim izrazi to dejstvo, nikjer v Vesolju pa ne boste našli nagrobnika, na katerem bi pisalo Ljubil je vse, kar se mu je zgodilo v življenju, še prav posebno pa tisto umiranje na koncu. Rollit Klet, dentrassijski neodvisni filmski-režiser-in-chef, pravi v svojih spominih Riba ali film: prvi rez je moj!: »Kar mislite, da je srečen konec, je v resnici samo kratek oddih, preden se verižni morilec, za katarega ste mislili, da je mrtev, spet spravi pokonci in pobije vse razen punce z največjo številko modrčka, ki bo umrla prva v naslednji seriji nadaljevanke.« Ali kot je to jedrnato povedala Zem z Zeta Squornupine: »Žimnica nikoli ne ostane dolgo suha.« Sicer pa izvira najbolj izrabljen rek o koncih, srečnih ali ne, od starca, ki je živel na polu na Hawaliusu: »Na svetu ni nič takega kot konec, ali pa tudi začetek, če smo ravno pri tem, vse je sama sredina.« Citat se zaključi v bujnejšem jeziku: »Sredine so sranje. Sovražim sredine. Sredine so eno samo obžalovanje preteklosti in čakanje, da bo prihodnost prinesla kaj zanimivega. Naj gredo sredine k Zarku, kar se mene tiče.« Ljudje, ki pišejo reklamne zloženke, večinoma natisnejo samo prvi stavek, zraven pa mogoče sliko ljubkega žabjega kita v ozadju ali pa prgišče sončnih zahodov.

Komaj teden je minil od neuspelega vogonskega napada in že so ljudje pozabili, kakšno srečo imajo, da so še živi. Vrnili so se k starim dnevnim skrbem, na primer: ali se res nič ne da napraviti proti tej poznopopoldanski meglici, ki se priplazi iznad oceana, ter kako da se nihče ni spomnil, da bi vzel s sabo z Zemlje nekaj več kikirikijevega masla, pa kaj je ta ostri vonj pred otroškim vrtcem in ali ne bi bilo bolje imeti večji planet, ker so nekateri starejši naseljenci od te umetne težnosti kar bolni.

Hillman Hunter je sedel za svojo pisalno mizo in se prebiral skozi dnevne pritožbe ter zraven ugibal, kaj mu je bilo sploh treba najemati boga. Večina pritožb je bila tiste sorte, ki bi se dala urediti z ognjem in žveplom, pa morebiti še kladivom, odvisno od primera. Hillman je razločno videl vse prednosti boga v odsotnosti, ki se pogovarja samo po svojem predstavniku, toda ali se je moral Thor res tako naglo vreči med mučence? Ali ne bi mogel vsaj nekaj tednov opravljati redne komunalne službe, preden se je do kraja žrtvoval?

S tem ni rečeno, da mučeništvo nima svojih prednosti. Odkar so Hillmana v medikokonu Zlatega srca potegnili nazaj iz sveta mrtvih, so ga bili vsi mnogo bolj pripravljeni sprejeti za Thorovega predstavnika na Nanu. Novi nogi sta pomagali.

Hillman se je po najboljših močeh trudil biti pobožen in moder, vendar ga je ukvarjanje z uradnimi zadevami vsako minuto vsakega klinčevega dne spravljalo na rob pameti. Zraven je pa še brazgotina okoli trebuha srbela huje kot bikova rit.

Jaz sem Hillman Hunter, Nano. Sem osebnost, kot je bil Krištof Kolumb, z ustanavljanjem kolonije in vsem tem. Ne bom ostal samo pri štempljanju obrazcev in urejanju hišnih prepirov.

Zabrenčal je interkom in po mizi se je razprostrl tajničin hologram.

»Ja, Marilyn. Kaj je novega?«

»Novo je, da imaš svoj prvi uradni obisk.«

Hillman si je skoraj oddahnil. Prerekanje z živimi ljudmi je bilo za las manj neprijetno kot jeza zaradi skladovnic pošte.

Pa naložimo te kravjeke na lopato, si je mislil.

»V redu, Nano. Pošlji jih noter.«

Marilyn se je namrščila. »Oprosti, Hillman. Kako si me poklical?«

Drek, je pomislil Hillman.

»Za Nano!« je pohitel. »To je novo uradno geslo. Kaj misliš?«

»Dobro. Ja, fino,« je rekla Marilyn s toliko zadržanega dolgočasja v glasu, da Hillman ni mogel razumeti, kako je sploh ujela njegov spodrsljaj.

To sta že dve vrstici, ki sem ju v enem tednu prodal svojim ljudem. Najprej tisto o Thoru, zdaj pa še tole geslo.

V pisarno sta vstopila Arthur Dent in njegova hči Random. Dekle se je usedlo, ne da bi počakalo na povabilo.

Ta punca še sedi kujavo, je pomislil Hillman. Je pa bistra.

»Sedi, Arthur, lepo prosim.«

»Hvala.«

»Za Nano!« je revsknil Hillman, ker se mu je zazdelo, da bi moral geslo tu in tam vplesti v pogovor.

Tako je s sranjem, mu je govorila njegova Nano. Kar naprej se ti kopiči.

»Oprosti?« je zmeden vprašal Arthur.

»To je … eh … naše novo geslo. Ljudem za spodbudo in te stvari. Za Nano!«

»In kdaj bi ga uporabil?«

»Saj ne vem prav,« je rekel Hillman nataknjeno. »Ob žetvi. Prečkanju oceana in takih zadevah. Pri junaških stvareh. Kaj misliš?«

»Kratko je,« je odkrito povedal Arthur.

»Krepko je boljša beseda, ali ne? Nimaš pojma, koliko sej pododborov je bilo treba za to geslo. V tem času ob letu bo v vseh učnih programih.«

Random se je s komolci naslonila na mizo. »Slišim, da je Nano vzdevek, s katerim si klical svojo babico.«

Hillmana je to vrglo iz tira. »A res? Ne spomnim se. Pravzaprav mislim, da imaš prav. Nebesa, koliko let že nisem pomislil na to!«

»Ne trudi se.«

»Kaj?«

»Vsakič ko si v zadregi, pokuka iz tebe irski škrat Paddy in njegov sorčkani ojrski naglas.«

»To je smešno,« je izbruhnil Hillman ter prestopil na naslednjo raven. »Sploh pa sem Irec.«

»Ne tako zelo. Ostaja dejstvo, da si imenoval cel planet po svoji babici.«

»Osnovni motiv za ime je bila velikost planeta,« je rekel Hillman, nato pa se je odločil, da bi bilo bolje kreniti v napad. »Sicer pa, kaj če sem dal planetu ime? Večino sem ga plačal sam in a si že videla spisek predlogov?« Iz predala je izvlekel list papirja. »Hrastov grič. Tetka JoJo, najboljša tetka na svetu. Frank. Planet Frank! Lepo te prosim, punca. Nano je vsaj za polovico boljše od te šare.«

Random je potisnila brado naprej. »Že mogoče, ampak poimenovanje planetov in izmišljanje udarnih gesel mi diši po zametku diktature.«

»Thor je tu gospodar,« je svečano pribil Hillman. »Ne jaz.«

Arthur je vskočil, še preden bi se Random utegnila lotiti te kosti. »Kako pa nove noge?«

Hillman je pod mizo poklopotal s kopiti. »Sklepi so malo drugačni, ampak se bom navadil. Moral bi me videti, kako se zvečer zapodim gor po stopnicah. Kot klinčeva krogla iz puške.«

Random je posmrknila. »Očitno je bil Thor zmeraj naklonjen kozam in ljudje so sprejeli to kot znamenje.«

Hillman je med svojimi debelimi prsti prelomil svinčnik. »Znamenje česa? Znamenje, da je Zaphod Beeblebrox butelj?«

»Si pa vsaj živ,« ga je opomnil Arthur. »In spet na svojih … ehm … kopitih. Zaphod ti je obljubil par človečnjaških nog, kadarkoli boš pripravljen na operacijo. Čisto zadaj v hladilniku je našel kar čeden par.«

»Saj si bil mrtev samo dvajset minut,« je s sladkim glasom pripom­nila Random. »Najbrž nisi izgubil več kot polovico svojega IQ. Kdo bo pa to opazil!«

Arthur je začutil, da bi bilo pametno spet zasukati pogovor.

»Se kaj premika z najinima prošnjama za državljanstvo?«

»Malo že,« je rekel Hillman, nadvse vesel, da se je pogovor obrnil proč od njegovih kozjih nog. Dejstvo je bilo, da se mu ni prav nič mudilo z drugo operacijo. Biti napol kozel je imelo tudi svoje prednosti. V določenih družbenih okoljih je užival pravo čaščenje, ljudje so se mu dejansko priklanjali, ko je šel mimo. In nekatere mlajše, bolj liberalne dame so mu zastavljale dokaj osebna vprašanja o njegovih novih udih. Zelo osebna.

»Samo nekaj vprašanj,« je rekel in zakril nenadno rdečico za namiz­nim zaslonom. »Aha. Arthur Philip Dent. Bla bla bla. Krasno, krasno. Ah, kaj bomo napisali kot poklic?«

Arthur se je popraskal po bradi. »Tega je že kar nekaj časa. Davno nekoč sem delal na radiu. In pa sendviče. Znam narediti spodoben sendvič.«

»Aha, mediji in gostinstvo. Dobre veščine za svet v razvoju. Nobenih težav ne vidim s tvojo prošnjo.«

»Kaj pa z mojo?« je vprašala Random, četudi je zvenelo bolj grožnja kot vprašanje.

Hillman se je naslonil nazaj. »To je odvisno od tebe, Random. A si tukaj samo za to, da boš podpihovala tiromante?«

»Tiromanti so se razpustili,« je namrščeno odgovorila Random. »V njihovo naselbino so vdrle krave. In Aseed je odkril jogurt. Očitno so zdaj odkrili kolače, kritomantstvo. Sumim, da zato, ker je Aseed alergičen na jajca.«

»Se pravi, da se ne boš pridružila njihovemu gibanju?«

»Ne. Moji cilji so više.«

»Res? Da si najdeš pravega fanta, se ustališ?«

»Hočem postati predsednica.«

Ko bi Hillman slučajno kaj jedel, bi se mu tu zaletelo. »Predsednica? Nana?«

»Galaksije. To sem že delala.«

»To je dolga zgodba,« je rekel Arthur. »V šolo mora.«

»Imam osem magisterijev in dvojni doktorat!« je ugovarjala hči.

»To so virtualne stopnje,« je mirno rekel Arthur. »Mislim, da ne štejejo.«

»Seveda štejejo, oči. Ne bodi no tako kromanjonski.«

»Nisem jaz tisti, ki postavlja pravila.«

»To je grozna puhlica. Sploh si en velik kup puhlic, zložen tako, da je videti kot človek.«

»To je pa zelo zanimiva likovna predstava, ljubica. A bi šla na umet­niško akademijo?«

Hillman je med malo družinsko izmenjavo posurfal po sub-eta. »Mogoče imam pa tule nekaj malega, kar bi te utegnilo zanimati, Random.«

Random je iz svojega slovarja izbrala bo pa moral biti hud mraz v peklu, preden boš ti našel kaj, kar bi me zanimalo in to z vso močjo odžarčila v Hillmana.

»Dvomim.«

Hillman je odžarčil nazaj oh, a res, potem pa se je našobil in zaigral kmečko nevesto ali rdečelasko na irskem plesu.

Arthur se je oglasil prvi. »Kaj?«

»Nič. Random ima prav. To je ne bi zanimalo.«

»Daj no, Hillman. Ne bodi otročji.«

Hillman je obrnil zaslon proti njima. »Tule, vidita. Pravila univerze v Cruxwanu o virtualnih stopnjah, če opraviš sprejemni izpit. S tole stvarjo, ki je videti kot robotska hobotnica, ti lahko posnamejo spomine.«

»To je rahlo zanimivo,« je priznala Random in se zatopila v zaslon. »Ponujajo tudi satelitski program.«

»Lahko bi jim jaz poslal vlogo zate,« je rekel Hillman.

Random je iz dolgih let virtualnih pogajanj takoj prepoznala ton. »V zameno za kaj?«

»V zameno za malo podpore. Čisto odkrit bom, Random, tu sem pomemben človek. Ne morem zapravljati svojega časa za male krompirčke. Kravjeki se nam kopičijo na visoko, dekle moje. Zdravstveni in varnostni prekrški, vsi ti ljudje od uBida, ki si iščejo domovanje, davčni obrazci z Megabrantisa. Tvoj oče mi je pripovedoval o tvojih izkušnjah v politiki in … «

»In ti bi rad pomočnico?«

»Točno si povedala. In kdo bi imel boljše kvalifikacije od tebe?«

»Ti sam gotovo ne. In kaj dobim za to?«

»Izkušnje v realnem svetu. Čedno stanovanje v naselju in za začetek tretji plačni razred.«

»Peti,« je odsekala Random že iz načelnih razlogov.

»Pa naj bo peti,« je pohitel Hillman in iztegnil roko.

»Spravi roko,« je rekla Random. »Rokovala se bova, ko bo podpisana pogodba.«

Hillman je odrinil stol. »Že vidim, da te bo za cel koš nasmeškov. V redu, punčka. Bodi jutri tu natančno ob osmih, mene lahko pričakuješ o pol enajstih. S čajem.«

Arthur je začutil, da mu je nad eno ramo zaokrožil privid olajšanja, na drugo pa se mu je obesil privid zle slutnje, si privoščil pivo in se popraskal po riti.

Misli pozitivno, si je rekel. Mogoče bo pa šlo. Mogoče se ne bosta pobila.

»Kosilo ti bom pripravil,« je povedal Random. »Bo sendvič v redu?«

Mogoče se ne bosta pobila.

Hillman je segel z roko pod mizo in se popraskal po gosti dlaki.

»Oh, in prinesi posebni šampon za moje nove dele. Pa pomagala mi boš piliti kopita.«

Arthur je popravil svojo zadnjo misel v Mogoče se ne bosta pobila vsaj mesec dni, potem pa je opazil ogenj v Randominem pogledu in se zavedel, da je bil vsaj za dva tedna preoptimističen.

Zaphod Beeblebrox je bil kompletna zgaga nekaj tednov, izpolnjenih z zabavo, potem pa se je odločil, da se bo ponoči odsmuknil v neverjetnost. Rajši bi se sicer poslovil pokrit s konfeti na paradi v svojo čast, vendar je šlo tudi za zlato, ki ga je osvobodil iz Hillmanovega sefa kot plačilo za Thorovo žrtev. Šlo je prav tako za pol ducata dam, ki jim je bil obljubljal razne stvari. Na primer neumrljivo ljubezen, izlet med zvezde ali pa svojo številko PIN.

Saj nisem bil tod niti mesec dni, je razmišljal, ko se je smukal po stop­nicah Zlatega srca. Koliko škode bi napravil šele, če bi ostal celo leto.

Zaphod Beeblebrox. Najboljši fuk po Velikem poku. Frudi.

Ford Prefect je vedel, kako zelo bi Zaphod cenil dobro parado, pa je k slovesu od bratranca v žepu prinesel nekaj pesti riža.

»Srečno pot, gospod predsednik,« je zaklical in vrgel pest riža v zrak nad Zaphodovo glavo. »Grem stavit, da te bo nekaj dam močno pogrešalo.«

Zaphodove obrazne mišice so izpeljale zelo zapleten manever, po katerem je njegov izraz obtičal nekje med kraljevskim in izpolnjenim z bolečino.

»Hvala za slovo, bratranec. Ampak poskušam se izmuzniti, veš.«

»Izmuzniti? Spet beseda tedna?«

»Natanko tako. Že s to vrečo povzročam dovolj velik hrup, tako da ti ni treba vpiti.«

Ford je skomignil. »Hej, saj si Zaphod Beeblebrox. Veliki B. Ljudje bodo kričali. Če bi bil na tvojem mestu, nikoli ne bi poskušal na tihem pobegniti.«

Zaphod je počenil, da bi si odpočil. »Zark. Imaš prav. Kako si želim, da bi mi bil kdo to povedal še pred Brontitallom, da bi si prihranil vsa tista jajca na obrazu.«

Vodnikova opomba: Med prejšnjo prigodo, ki se še ni bila zgodila, je Zaphod odpotoval na planet Brontitall, kjer so se bili (se bodo bili; prosim, prilagodite si nadaljnje glagole v ustrezno obliko; ob spregatvah, zlasti v dovršnem prihodnjiku, Vodnik rad zamrzne) kot vodilna vrsta pojavili ptiči. Potem ko je Zaphod uspešno skrčil in sunil njihov sveti kip Arthurja Denta (ne sprašujte!), se je poskusil izmuzniti skozi vesoljsko ploščad, pri čemer je ubral bližnjico skozi valilnico. Na žalost je bila valilnica varovana z laserskim vidom, detektorji gibanja, z razjarjenimi duhovi neizvaljenih jajc in s samociljnim mini-maksi orožjem. Zaphod je bil ranjen v lase: ko je padel, je z brado izbrisal celo generacijo ptičjih ljudi. S svežo trajno je na sodišču najprej zahteval diplomatsko imuniteto, nato pa je proti ptičji vladi vložil še protitožbo zaradi prekoračitve varnostnih ukrepov.

»Nič se ne spomnim o Brontitallu,« je rekel Ford. »Pa ne, da iščeš prigod tudi brez mene?«

»Ne. Nikoli ničesar brez tebe, Ford. Ti si tisti, ki mu zaupam. Edini, ki se mu lahko zaupam.«

»Kaj pa imaš v vreči?«

»Spominke. Nekaj kolačkov, ki jih kritomanti niso marali. Pa majhno mikrovalovno pečico.«

»Frudi. Lahko si boš kolačke pogrel.«

»To je moj načrt.«

Zaphod je porinil žvenketajočo vrečo skozi vhod.

»A se res ne bi hotel prištopati zraven?« je vprašal bratranca.

»Ne, hvala, Zaph. Tu imam delo. Ta planet nima v Vodniku še niti najmanjšega člančiča. Nekaj tednov se bom še motovilil tod okoli in kaj napisal. Raziskoval in se malo sončil.«

»Sliši se v redu,« je z zavistjo pripomnil Zaphod.

»Zakaj pa ti ne ostaneš še malo?«

Zaphod se je postavil v znano pozo, eno nogo skrčeno in s podlaktjo čez koleno. Od nekod je blisnila organska bliskavka in mu s škrlatom ožarila brado.

»To ni moja usoda, Ford,« je rekel in nenaden vetrič mu je opihnil lase navzad. »Vesolje ima za Zaphoda Beeblebroxa drugačne načrte. Povsod tam bom, kjer so osamljena ženska srca. Išči me tam, kjer slavnim osebnostim ponujajo zastonjske koktajle. Kjerkoli se kaj resnično hudega dogaja ljudem, ki imajo, saj veš, res slabe razmere, se bo Zaphod Quantus Beeblebrox po svojih najboljših močeh potrudil, da bo zraven.«

»Quantus?«

»Ravno preskušam. Kako se ti zdi?«

»Dobro. Zelo junaško. Boljše kot ono zadnje.«

»Saj vem,« je rekel Zaphod skrušeno. »Picolin. Če mi pa nihče ni povedal.«

Potem sta se rokovala po mladostni šegi. Bum bum noga komolec roka gor komolec …

»V redu. Se vidiva, Ford,« je rekel Zaphod in stopil skozi vhodno polje sil.

»Še nekaj,« je rekel Ford. »Arthur je tudi na tem planetu, torej veš, da bo prej ali slej … «

»Prišel nekdo in ga razstrelil. Ne skrbi, bom malo popazil na sub-eta. Ob prvem znaku Vogonov bom pribrzel.«

»Računam nate.«

Zlato srce se je neslišno dvignila z vesoljske ploščadi.

»Nikoli ni odveč, če imaš še rezervni načrt,« je rekel Zaphod in že ga ni bilo več.

Levi Mozeg je bil priključen na plazmo že precej dolgo in počutil se je nekoliko hiper.

»Le poglej, kdo je tu. Veliki Galaktični predsednik, ki nas je počastil s svojo navzočnostjo.«

Zaphod je zavihtel vrečo z zlatom v omarico. »Hej, L. M. Krasno si vodil luči in stroj za veter.«

Levi Mozeg je s svojo stekleno kroglo trknil Zaphoda v glavo. »Ni mi prav v veselje, če me imaš za svojega tehnika za posebne učinke. Saj si bil izvoljen za predsednika Galaksije, Zaphod. A ne poznaš nič dostojanstva?«

Zaphod se je podrgnil po temenu. »Ne razumem vprašanja.«

Na most je odkorakal skozi vrsto vrat, ki so bila vsa programirana, da ga prepoznajo in se oglasijo s primernimi pohvalnimi pripombami.

»Ooh, kako je v formi,« je dahnil prehod v prvem hodniku.

»Čedna pričeska, Zaphy,« je čivknilo osrednje dvigalo, ki je bilo vedno nekoliko ostrega jezika.

»Ob tebi si zaželim, da bi bila organska,« so rekla vrata na most.

Ob vstopu, ko se je počutil kakih petnajst samozavestnih stopinj višji, je na glavnem zaslonu zagledal ikono z vrtečim se kladivom.

»Kdaj je pa tole prišlo?« je vprašal, Levi Mozeg pa mu je vršel nad ramo, sumljivo blizu točki, kjer je bil nekdaj pritrjen.

»Pred nekaj urami. Bojim se, da imam ločitveno tesnobo,« je rekel Levi Mozeg. »Pogrešam svoj vrat.«

»Noben problem,« je rekel Zaphod in se spustil v kapitanov sedež. »Kadar hočeš, te lahko natakneva nazaj.«

»Ne, hvala,« je rekel Levi Mozeg. »Vzamem lahko tablete proti tesnobi ali pa si mogoče kupim lastni holotrup. Vse je boljše, kot da se zbujam zraven oslovitega gumpca, kakršen si ti.«

Zaphod si je v mislih trikrat ponovil besedo osloviti in jo tudi pri priči pozabil.

»Zavrti sporočilo.«

»S spremljevalno glasbo?«

»Ne. Samo, kar je prišlo, in nočem, da kdo prisluškuje.«

»V redu. Ščit je aktiviran.«

Kladvena ikona na zaslonu se je previla in postala okno za video. Thorovo kosmato obličje je napolnilo zaslon.

»Hej, Zaph. Zdravo, zdravo. Tukaj … Grem stavit, da tole sploh ni … V redu, v redu, zdaj vidim. Smo na zvezi.« Bog se je zbral. »Zdravo, Zaphod, tu tvoj novi klient, Thor, bog groma. Nisem mrtev, kakor si najbrž že sam uganil.«

»Sem uganil,« je zagrulil Zaphod in sunil s pestjo v zrak.

Vodnikova opomba: Koncept mučeništva je bil v korist bogovom že vse od ranega jutra časa, ko se je Raymon la Louche, krajevni bog na Tarponu VII, hotel izogniti razsojanju o tem, komu pripada kateri otrok, tako da je uprizoril lastno smrt s preveliko dozo orgazmov. Raymon je ugotovil, da ga imajo ljudje mnogo rajši zdaj, ko je mrtev, in da se mnogo bolj nagibajo k odločitvam v skladu s poročili iz tretje roke, kaj da je pomembnega zašepetal gluhemu gobavcu v podzemeljski votlini. Raymonova plača je še naprej nemoteno prihajala na njegov račun, a zdaj mu ni bilo treba drugega, kot da se je v meglenih obrisih vsakih nekaj tisoč let prikazal kaki devici in izrekel kaj skrivnostnega, kot Prodniki nas bodo vse rešili, pazite, da si jih boste zavidali. Raymonova metoda je postala tako uspešen zgled, da je prav kmalu sleherni bog v Galaksiji uprizarjal svojo smrt, pri tem pa preklinjal Raymona, ker si je pridržal izključne pravice za smrt s prekoračitvijo orgazmov.

Thor se je nagnil h kameri. »Tvoja pripomba o mučeništvu je bila ključna. Kot si rekel. Lezel sem gor po tisti veliki bombi in si mislil: če pustim, da me ubije, bodo ljudje mislili, da sem umrl zanje. Zato sem jo, ko sem zaslišal iskro v vžigalniku, pognal za sto odstotkov hitreje in se za minuto skril v cevju vogonske ladje. Najprej sem mislil, da bi ladjo še malo naluknjal z Mjöllnirom, kot da so to napravili drobci bombe, potem pa so se naenkrat pognali v hiperprostor. Nimam pojma, zakaj. In mi je tudi vseeno. No, skratka, to je bila vsa zgodba. Zdaj grem nazaj na Asgard, pripravljen za vstajenje, če me potrebujete. Mislim pa, da sem se malo pretegnil v dimljah, zato mi pustite malo časa, da se spravim nazaj v formo. Pokliči kaj in sporoči, kako je delovala ta zvijača z mučeništvom. Ja, in nekaj zlata mi pošlji, tako sem na psu, da je že kar grdo. Pa še zadnje: malo poglej naokrog za mojo čelado. Zagotovo sem jo izgubil v eksploziji in ta mi je bila najljubša. Zdaj bom prekinil, še en klic imam na zvezi.« Thor se je pobobnal po prsih in pomežiknil v kamero. »Dober posel, menedžer.«

Zaphod je ves osupel zaprl video okno. »Uuu,« je rekel, »ne morem verjeti, da je ta trik z mučeništvom prijel. In čudim se tudi, da ga je, tako prefinjenega, Thor sploh zapopadel. Moji načrti so nasploh tako nadrobno izdelani, da jih mora večina ljudi večkrat slišati.«

Levi Mozeg je lebdel pred Zaphodovimi očmi. »Ti se ne spomniš, da bi kaj rekel o mučenikih, kajne da ne?«

»Ne,« je odgovoril Zaphod. »Ampak to še ne pomeni, da nisem rekel.«

»Si torej dejansko verjel, da je tvoj klient mrtev?«

»Seveda ne. Boga ne moreš ubiti. Še tisti tip, ki se je pognal v belo luknjo, je še zmeraj živ, čeprav so njegovi deli razsuti prek nekaj dimenzij.«

»Kaj pa ta specialna bomba?«

Zaphod je prhnil. »KŠEVT? Kdo pa misliš, da jo je prodal Vogonom? Sploh sem presenečen, da ni padla z neba. Za pogon sem ji dal kar motor od kosilnice.«

Levi Mozeg je bil nekaj časa tiho, slišalo se je klikanje robopajkov pri pobiranju kapljic, ki so se nabrale na notranji strani steklene krogle.

»Spet midva sama. Kaj bi rad počel?«

Zaphod je prekrižal noge na komandnem pultu. »Ne vem. Za Thorov mučeniški video je treba še malo počakati, da se bo virusno razširil, se pravi, da imava čas. Kaj sva počela pred vso to štorijo?«

»Zbirala sva denar za tvojo ponovno izvolitev.«

Zaphod je bil presenečen. »To sva počela? Pa saj sem že predsednik.«

»Bil si predsednik,« ga je popravil Levi Mozeg s potrpljenjem vzgojiteljice v vrtcu, ki mora že n-tič razložiti, da voda od vodenih barvic ni primerna za pitje. »Do trenutka, ko si bil obsojen za goljufijo prve stopnje.«

»Ampak vsi me še kličejo gospod predsednik.«

»Vsi nekdanji predsedniki se naslavljajo z gospod predsednik.«

»A ni to malo zmedeno?«

»Ne dlje kot pol sekunde, če imaš vsaj polovico možganov.«

Zaphod se je namrščil. »A je treba te polovice zmnožiti?«

Levi Mozeg je v svoji krogli skoraj zakuhal. »Pozabi polovice. Bil si predsednik, zdaj nisi več. Je to dovolj preprosto?«

»Kdo pa je potem trenutni predsednik?«

»Ta hip?«

»Ja. In tudi zdaj.«

Levi Mozeg si ni dal opravka, da bi kam pogledal ali kje preveril, kajti vsi so vedeli, kdo je galaktični predsednik, z izjemo potnikov na tej ladji in z možno, a zagotovo ne definitivno izjemo Forda Prefecta.

»To je Spinalé Trunco iz plemena Brezglavih konjenikov z Jaglana Beta.«

Zaphod se je pognal pokonci, kar ni prav lahko, če imaš noge prekrižane na komandnem pultu. Z njegovih petnih štrcljev so se ukresale iskre, ko je z nejevoljo zatopotal.

»Kaj? Trunco? Pa saj nima nobene glave. Niti ene glave nima. Nič na ramenih.«

»O tem sva že, Zaphod.«

»Pa ne v zadnjih dvajsetih minutah, zdaj že ne. Saj veš, koliko spomina imam.«

»Preseneča me, da ga je sploh še kaj.«

»Natanko. Prav, L. M., vstavi koordinate mojega volilnega okrožja.«

»Saj nimaš okrožja, če pa bi ga imel, bi bila to cela Galaksija.«

»No, potem me pa odpelji v središče Galaksije. Če se je Zaphod Beeblebrox vrnil, morajo ljudje to zvedeti. Mogoče bom moral bruhati v klubu in imeti zmenke v straniščih. Mogoče bom moral na resnič­nostni šov o lastnini.«

»Po mojem je najina prva poslovna naloga, da tvojo obtožbo za zločin prve stopnje dava prekvalificirati v drugo stopnjo. Potem boš lahko kandidiral za položaj.«

»Dobro si razmislil, L. M. Koga morava podkupiti?«

Tokrat je Levi Mozeg le pobrskal po podatkovnih skladih. »Ne boš verjel. Spinaléja Trunca.«

»A, starega Trunca. Kaj je že z njim …?«

»Nič glav.«

»Niti ene. Baraba.«

Levi Mozeg je potreboval nekaj sekund, da je vdrl skozi zaščito predsednikovega omrežja in priklical njegov tajni koledar obveznosti.

»Trunco je trenutno na oddihu v svojem hlevskem naselju na Jaglanu Beta.«

»Potem greva na Jaglan Beta.«

Levi Mozeg je priprl oči, ko je poslal koordinate v neverjetnostni pogon. »Veš pa, Zaphod, da te Trunco sovraži. Mogoče boš potreboval kaj bolj vabljivega, kot je tista vreča zlata, ki sem ti jo poskeniral ob prihodu.«

Zaphod je dal Levemu mozgu znak z dvignjenima palcema in plavajoča glava je potrebovala trenutek, da je opazila nekaj na enem od palcev. Majčkeno rogato čelado.

»Mogoče pa imam nekaj, s čimer se lahko pogajam,« je rekel Zaphod.

VESOLJE

Thor je pristal na asteroidu, da se je poskusil povezati z Zaphodom, in tako je sedel v majhnem žepu kisika na površini, ko je ujel klic. Zraka za dihanje v resnici ni potreboval, vendar mu je pomagal odganjati migreno, pa tudi telefonski pogovor je bil dosti preprostejši, ker mu ni bilo treba kar naprej posegati v vrečo čarovnih trikov, da se je njegov glas lahko širil po vakuumu.

»Bog groma tu,« je spregovoril v Mjöllnirov ročaj. »Govori.«

Na kladivu se je pokazala majhna zlata glava. »Hej, Gromska punca, kaj je novega?«

»A, lovec. Lepo, da si se oglasil. Kar dosti novega. Zdaj imam svojo čredo. Resnične vernike. Sicer je med njimi kvečjemu en vojščak, začetek je pa le.«

Figura je potegnila dim iz cigarete. »To je krasno, Thor, in kličem te zaradi še več dobrih novic.«

»A res? Kakšnih pa?«

»Gre za tvoj video,« je rekel lovec. »Zdajle je dosegel prvo mesto in ima nekaj milijard zadetkov. Prava senzacija na sub-eta.«

Thoru se je stisnilo srce. »Le kdaj bodo že nehali s tem? Samo enkrat sem zlezel v steznik in Vesolje tega ne more pozabiti.«

»Ne. Ne ta. Novi video, ko mlatiš tistega zelenega tipa, ki je žalil vse po vrsti. Očitno je dovolj ljudi, ki so navdušeni, da je končno staknil, kar mu gre.«

»Številka ena? Res? To je fantastično.«

»Ja. Čeden zamah s kladivom, mimogrede, tako da povlečeš naprej s celim telesom, kot sem ti vedno govoril. Spet si na vrhu, prijatelj moj.«

Thor se je široko zarežal. »Sijajno. Pokliči ata in mamo. Vse pokliči. Nocoj se vsi dobimo v moji dvorani. Hočem veliko medice in prašičkov in govedine in devic.«

»Kaj pa lignji?«

»Ne. Nobenih lignjev. Pač pa vse drugo, kar lahko dobiš, in glej, da bodo povabljene tudi Valkire.«

Lovec je sunil s pestjo v zrak. »Grom je spet tu,« je rekel.

»Tako je,« je rekel Thor. »Grom je spet tu.«

Prekinil je in odletel, potem pa se je obrnil in iz gole objestnosti razsul asteroid.

Hej, se je oglasil Fenrirov duh. To je bil moj zob.

IZVRŠENA NALOGA

Konstant Mown je ležal na svojem pogradu in strmel v svoj obraz v Barbikinem ogledalcu.

»Prav si ravnal,« si je povedal znova in znova, vendar je od časa do časa nekoliko preobrnil stavčno zgradbo, s čimer naj bi svojo podzavest pretental, da bi vsako sporočilo sprejela kot novo.

»Dobro si to napravil. Tako je prav.«

In še.

»Kar si tam napravil. Je bilo čisto prav. Dobra stvar.«

Obraz v ogledalcu, uokvirjen z rožnato plastiko, je bil prijazen, a zaskrbljen. Rešil je bil Zemljane, to je res, a na ogroženem seznamu je bilo še precej vrst in zvijača z davkoplačevalskimi državljani je lahko delovala le v okviru zakona. To ne bi bilo prav pogosto, zdaj ko jo je prostetnik Jeltz enkrat izkusil.

Odslej bo to prva stvar, ki jo bo preveril. Kdo so ti ljudje, ki jih bomo iztrebili?

»Boš že našel način,« je rekel obraz v ogledalcu, obraz, ki je bil brez zbiralnika za slino skoraj prijeten.

Mown zdaj ni šel nikamor brez svojega zbiralnika. Zadnja stvar, ki si jo je želel, je bil prijeten videz, kar bi se hitro razumelo kot simptom evolucije. Dejansko si je Mown v svojo opravo dodal tudi nožni pohabnik, in to zaradi tistega navrženega Cepetavčka na mostičku. Na vogonski ladji ni dobro biti preveč gibčen.

»Nekega dne bova še plesala,« je zagotovil svojemu odsevu.

»Nekega dne bova pela,« je rekel obraz v ogledalcu, zraven pa še: »Prav je bilo, kar si napravil tam gori. Prav in dobro.«

Iz zvočnika nad posteljo je izbruhnil očetov glas.

»Konstant! Tule imam na zvezi nekakšen planetni svet ali kaj, trdijo, da jim glede na njihov sistem prestopnih let s svojo objavo nismo dali dovolj časa pred prisilnim uničenjem. Rad bi, da pogledaš to stvar.«

»Takoj, oči,« je rekel Mown in si pritrdil pohabnik čez prste na nogi. »Že grem.«

»To je moja mala Skrajna baraba,« je rekel Jeltz in prekinil zvezo.

Ne, nisem še, je pomislil Mown in odšepal skozi vrata. Ne še čisto.

NANO

Arthur Dent je začenjal razumeti hčerin občutek osamljenosti.

»Zdaj razumem, o čem govoriš,« ji je rekel nekega jutra, preden je odšla na delo. »Nikamor ne spadava popolnoma. Najin planet je bila Zemlja, a te ni več. In četudi sva jo klicala dom, v resnici že desetletja nisva bila tam doma. Oba sva celo življenje preživela zunaj njenega površja. Jaz na svojem otoku, ti pa na Megabrantisu. Kot kozmična nomada sva – to bi bilo, mimogrede, sijajno ime za rokovsko skupino – medzvezdna begavca, ki se v tem večnem prehajanju lahko okleneva edino drug drugega.«

Random pa je vprašala: »In kaj mi boš danes dal v sendvič, oči? Če upoštevaš, da poskušam biti vegetarijanka, govedina pa ni vegetarijanska.«

»Tista govedina je sama smuknila v sendvič,« je rekel Arthur nepre­pričljivo in pri tem ugotovil, da Random ni več tako neomajno srečna, kot je bila. Mogoče ji je dnevna tlaka v Hillmanovi pisarni nudila nekaj, v kar je usmerjala svoj srd, in nemara bi moral biti Arthur hvaležen za razmeroma prijazno najstnico, ki se je večino dni pojavila pri zajtrku, namesto da jo poskuša potegniti v lužo sokrvice, ki izteka iz njegove ranjene duše.

»Zeljno solato?«

Random ga je poljubila na lice. »Lepo. Brez skorje.«

»Skorje? Seveda brez. Kaj pa misliš, da smo, barbari? Kako naj bi se še klical zlagalec sendvičev?«

In tako naprej in naprej. Arthur še ni dobro končal svojih ugovorov in naštel svojih sendvičarskih kvalifikacij, ko je Random že stlačila sendvič v bisago, ki ji jo je posodil Ford, in odšla na delo.

Arthur je nekaj tednov zdržal kot gospodinjski očka, potem pa je začel iskati izgovore za potovanje.

»Samo ti in jaz,« je rekel Fordu, »tako kot v starih časih, ampak brez planetov, ki eksplodirajo, in brez drugih ljudi, ki so bili takrat z na­ma.«

»Ne bo šlo, kolega,« je odgovoril Ford in se močno potrudil, da bi bilo videti, kako mu je žal, vendar je bilo to težko pokazati pod masko iz vulkanskega blata in z dvema prelestnima maserkama, ki sta mu gnetli meča. »Na tem malem planetu je nenavadno dosti toplic in moram jih po vrsti preskusiti. To sem dolžan vsem štoparjem tam gori.«

Arthur je ošinil cenik. »A ni stvar v tem, da skušaš preživeti s tridesetimi altairskimi dolarji na dan?«

»Altairski borzni trg kar precej niha,« je rekel Ford in mogoče celo malo zardel pod blatom. »Danes si s tridesetimi dolarji lahko kupiš hišo v predmestju z garažo za dva otroka in tri cele štiri soproge. Jutri boš pa srečen, če boš imel dovolj za tubo pijavk proti mačku. Pokrivam oba konca turizma, visokega in nizkega, za vsak primer.«

In tako je bil Arthur prisiljen, da gre na raziskovanje sam.

Sam. To je bila beseda, ki je zbujala grozo. On, Arthur Dent, je bil samoten mož, sam in osamljen. Izposojen iz druge dimenzije. Nizek nihče, ki se nima na nikogar nasloniti.

Kar vse se je slišalo nekoliko pesimistično in vase zaverovano celo za nekoga, ki je pred kratkim prejel paket, naslovljen: »Vase zaprti Pesimist, Nano.« Zato se je Arthur odločil, da bo svoje potovanje preoblekel v očetovsko dolžnost.

»Odpravljam se na Cruxvan, da si ogledam to tvojo univerzo,« je povedal Random. Ko bi mu ugovarjala, bi ji že vnaprej izbil vse ar­gu­mente. »Saj vem, kaj boš zdaj rekla, ampak kakšen oče bi bil, če bi spustil svojo hčer v Vesolje, ne da bi ga prej preskusil? Tvoja ma­ti in Velepotež se bosta v nekaj dneh vrnila s križarjenja. Pa tudi Ford bo ostal s tabo, dokler se ne vrnem. Sploh pa ni več kot ducat skokov, se pravi, da ne bi smelo trajati dlje kot teden dni. Mogoče dva tedna. Sicer si pa v virtualnem smislu stara že sto let, torej te nekaj tednov brez mene ne bi smelo skrbeti. Pustil ti bom vse številke za klic in zalogo zmrznjenih sendvičev, torej bi moralo biti vse v redu. Še kaj?«

Random je za trenutek premišljala, potem pa je vprašala: »Kakšnih sendvičev?«

In tako so Arthurja namestili v čeden želatinast ovojni sedež v poslovnem razredu hiperprostorske ladje, ki je bila od zunaj videti čisto tako kot moški spolni organ, znotraj pa je bila zelo udobna, potem ko si se otresel spomina na dva hiperprostorska pogonska stroja in na cev za potnike. Sedež si je kupil s kuponi od računa, ki si ga je bil odprl v svojih predlamuelskih dneh.

V dneh s Fenchurch.

To je dobro, si je rekel. Počnem nekaj pozitivnega, namesto da bi se motal okrog doma in se vmešaval v Randomino kariero. Namesto tega se zdaj vmešavam v njeno izobrazbo.

Arthur je pohlevno pustil, da so ga slekli do potovalnega perila, ga naoljili in potisnili v sedež. Želatinasti stol ga je ovil z vseh strani in za branje si je z menija izbral Štoparski vodnik.

Ikonico je podrgnil pri povezavi h Cruxvanu. Pod njo je bilo tri tisoč člankov.

Dovolj za celo pot, je pomislil.

Ko so bili vsi potniki na krovu, so se pnevmatična vrata sikajoč zaprla in Arthur je z olajšanjem ugotovil, da je edini v svoji vrsti. Ni se imel za snoba, kar se tiče potovanj, a včasih bi naoljen človek v potovalnem perilu iz sedeža le rad zlezel neopažen.

Vzleteli so in Arthur je po ladijskem let-o-vidu opazoval, kako se je Nano oddaljeval v črnino. Kmalu je bila celo vsa meglica samo še trak kozmične tenčice, vržene prek omrežja zvezd.

Trak kozmične tenčice, je pomislil Arthur. Ko bi Ford znal napisati nekaj takega, bi nemara celo kdaj kaj zaslužil.

Na vogalu blazine se je pojavila modra ikonica za pogon in Arthur je krepko potegnil iz pomirjevalne slamice.

Hiperprostor. Kako sem te pogrešal.

Skok je bil blažji, kot ga je imel v spominu.

Najbrž zaradi teh novih sedežev.

Občutek ga je nekoliko spominjal na mehki padec v snežni zamet, ko je kot otrok užival na sankah, ampak brez mrzlega šoka. Ta občutek je bil topel in dobrodošel. Arthur je na vogalu svoje dobre volje začutil droben zbodljaj izgube. Hiperprostor ti včasih tudi kaj vzame, zlasti če si iz pluralnih območij.

Arthur Dent se je sprostil in opazoval vesolje, ki se je odpiralo okoli njega. Zunaj bube njegovega sedeža so plavali asteroidi, vesoljska bitja in obrazi milijonov potnikov. Vodnik jih je razpoznaval z majcenimi barvnimi oznakami, toda obrazi so izginili in se umaknili novim, še preden je mogel Arthur prebrati eno samo besedo.

Po sanjavem prvem skoku je ladja izskočila iz hiperprostora in se nagnila na bok kot ploščat kamen, ki skače žabice na jezeru. Lučke za sedežne pasove so za nekaj sekund pomežiknile, potem pa ugas­nile.

Mislim, da bom šel na stranišče, je pomislil Arthur. Pred naslednjim skokom.

Očitno bi sedež sicer lahko poslal njegove izločke v reciklažo, toda Arthur je menil, da so nekatere stvari, ki jih človek ne počne v javnosti s pomočjo slovite plastične vrečke.

Malo je izpihnil kokonovo blazino in se nekoliko omotičen usedel, pri tem pa je rahlo presenečen ugotovil, da sedež poleg njegovega ni prazen. Prišlek je prav domačno klepetal, kot da bi se bila že kdaj srečala. Arthurjev pogled se še ni zbistril, glas pa mu je bil znan, prav tako kot naklon glave in širok pramen las, zataknjen za uho.

Fenchurch?

Arthur si je pomel oči, da bi iztisnil iz njih hiperprostorsko dremavico, in znova pogledal. Bila je Fenchurch, ki je živahno klepetala, kot da bi se bila nikoli ne ločila.

To ne more biti res. Ali se mi sanja?

Pa se mu ni. Bila je Fenchurch, vrnjena po dolgem času. Bila je natanko enaka, le z majceno modro marogo nad obrvjo in nežnim koščenim grebenom sredi čela.

Skoraj ista. Mogoče iz dveh dimenzij dalje po osi. Njen Arthur je izginil, tako kot moja Fenchurch.

Fenchurch je dokončala svojo pripoved in se zasmejala s svojim zvonkim glasom in z značilnim vdihom na koncu, ki je Arthurja vedno spomnil na sesalec njegove mame.

Če kaj poznam Fenchurch, še ni konec zgodbe, je pomislil Arthur, ki se je še vedno otepal z zmedo v glavi. Še več zgodb bo.

Ni se motil. Fenchurch ga je potapkala po podlakti, si za uho zatak­nila pobegli pramen las in spregovorila.

»Pa še tole … « je rekla.

Kaj še? je hotel vprašati Arthur. In kaj je bilo tisto, kar je prišlo pred tem? Po vrsti mi povej o vseh stvareh.

Vse te besede je hotel povedati tej eksotični, a tako znani Fen­church, toda ko je dvignil roke, da bi zajel vanje njen obraz, je videl, da so prsti prozorni.

Kaj? O ne. Ne.

Preplavila ga je slabost, trnasto kipenje naključnega prasketa, ki se je zlival skozi njegove ude in mu ovijal možgane v meglo.

Pluralno območje, se je zavedel. Ljudje iz pluralnih območij ne bi smeli potovati po hiperprostoru. Lahko jih vrže kamor koli.

Arthur je videl, kako je Fenchurch iztegnila roke k njemu. Njena prelepa usta so izoblikovala njegovo ime, a že jo je odneslo proč v raztegljiv raznobarven predor.

Saj ni ona tista, ki jo odnaša proč, se je zavedel Arthur. Mene nese. Moja slika se krči.

Galaksija se je zavrtela okoli njega in v njej se je znašel gol, brez zaščite pred mrazom in sevanji, pa vendar ni umiral, niti trpel ne, samo gnev v njem je naraščal, ko ga je hiperprostorska anomalija vlekla ven iz njegovega življenja. Nazadnje je sama neizmernost snovi in perspektive postala preveč strašljiva, tako da je Arthur zaprl oči, kar mu ni prav nič pomagalo, ker so bile veke prozorne, in si poskušal priklicati edino mesto, kjer je poznal resnični spokoj. Napenjal je misli, dokler ni pričaral slednjega bambusovega vršička v svoji koči in sleherne bele skale na svojem raztežaju plaže, ob kateri se je lomil ocean. Ni razmišljal o meglicah, ki so drvele mimo, in o rdečih zvezdah, ki so bruhale svoj ogenj v prostor. O teh stvareh tako zelo ni mislil, da so prav kmalu postale vse tisto, o čemer ni mogel razmišljati.

Po preteku časa, ki se ga ne bi dalo izmeriti niti z najbolj izpopolnjeno digitalno uro, je Arthur sklenil, da se spet počuti trdnega. Napel je ušesa in zaslišal hrum valov, iztegnil je jezik in začutil sol.

Je mogoče? je pomislil.

Arthur Dent je odprl oči in se znašel na obali, zelo podobni tisti iz njegovega virtualnega življenja. Nekaj razlik je bilo v krivini obalne črte, ampak samih takih, ki niso ničesar spremenile; celo majhna koča je bila tik nad črto dosega valov.

Je to mogoče? je pomislil. Ali sploh verjetno, karkoli to zares pomeni, če sploh kaj?

Zažmuril je skozi žar poznopopoldanskih sončnih žarkov in pri tem ni mogel zgrešiti čokate rumene oblike daleč na obzorju.

Kaj? Pa menda ne.

Arthur bi bil dodal Saj ne more biti!, toda odkar je poznal Zaphoda Beeblebroxa, je ta stavek izgubil pravico do svojega klicaja. Ničesar ni, kar ne bi moglo biti, in če pri tem tudi ne bi smelo biti, je v splošnem pomenilo, da je.

Pridružila se mu je putletinka.

»Prekleti Vogoni,« je rekla iz kotička kljuna. »Nekaj dni so že tu. Očitno je nekdo pozabil vložiti prošnjo za gradbeno dovoljenje za to kočo.«

»Tipično,« je rekel Arthur, nato pa je zaprl oči in si zaželel, da bi bil nekje drugje z nekom drugim.

Vodnikova opomba: Skoraj neverjetna smola Arthurja Denta je ustvarila pravičnostno praznino, ki je prinesla neverjetno srečno usodo bitju na drugi strani Vesolja. Neki g. A. Gradžag, malo znani športni poročevalec z univerze v Hyeju, je bil uspešno oživljen po šestih mesecih, kar so bile njegove življenjske funkcije na kliničnem monitorju skoraj ravne črte kot posledica trka v vesolju z uBidovo tovorno ladjo. Zbudil se je h koktajlskemu sprejemu, ki ga je priredil planetni odbor za loto v počastitev številk z njegovega lističa, ki so bile ta teden izžrebane. Za dobro mero je ljubezen iz njegovih otroških dni, ki je bila prepoznala g. Gradžaga v oddaji Slavni v komi, pridrvela v bolniško sobo z razkritjem svoje dolgo čuvane in iskrene ljubezni. Poročila sta se in dobila dva dobro uravnovešena otroka, ki nista želela slediti očetu v šovbiznis, pač pa sta vpisala pravo in medicino.

Ko bi Arthur Dent zvedel za Gradžage, bi ga to mogoče nekoliko razvedrilo.

Prav dosti pa ne.

Konec ene od Sredin.

